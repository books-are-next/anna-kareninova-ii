<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="XXI">
    <meta name="apple-mobile-web-app-capable" content="yes">
    <title>XXI • Anna Kareninová II</title>
    <link rel="stylesheet" href="./style/style.min.css" media="screen" integrity="sha256-zqwh2ZAv03c4MNRG04qGapqDfOESw/lqZB7l4xi1RyY=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./anna_karenina_2_059.html">
    <link rel="next" href="./anna_karenina_2_061.html">
    <meta name="nb-order" content="59">
    <link rel="self" href="anna_karenina_2_060.html">
    <meta name="nb-identifier" content="tolstoj-anna-kareninova-ii-17ee202">
    <meta name="nb-role" content="chapter">
  </head>
  <body data-nb-words="1332" data-nb-chars="7780" class="nb-role-chapter nb-custom-style">
    <nav role="doc-toc">
      <ul class="plain"></ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./anna_karenina_2_059.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="3"><span class="idea" data-nb-ref-number="1" id="idea1" data-nb-words="1" data-nb-chars="3">XXI</span></h1>
        <p class="chunk" data-nb-ref-number="2" data-nb-words="47" data-nb-chars="281"><span class="idea" data-nb-ref-number="2" id="idea2" data-nb-words="47" data-nb-chars="281">„Ne, myslím, že&nbsp;kněžna je&nbsp;asi unavená a&nbsp;koně ji&nbsp;nezajímají,“ řekl Vronskij Anně, když navrhla, aby šli do&nbsp;hřebčince, kde se&nbsp;chtěl Svijažskij podívat na&nbsp;nového hřebce. „Vy jděte a&nbsp;já doprovodím kněžnu domů a&nbsp;pohovoříme si, nemáte-li nic proti tomu,“ obrátil se&nbsp;k&nbsp;Darje Alexandrovně.</span></p>
        <p class="chunk" data-nb-ref-number="3" data-nb-words="11" data-nb-chars="79"><span class="idea" data-nb-ref-number="3" id="idea3" data-nb-words="11" data-nb-chars="79">„Koním vůbec nerozumím, a&nbsp;bude mě&nbsp;velice těšit,“ odpověděla poněkud překvapená.</span></p>
        <p class="chunk" data-nb-ref-number="4" data-nb-words="33" data-nb-chars="192"><span class="idea" data-nb-ref-number="4" id="idea4" data-nb-words="33" data-nb-chars="192">Viděla Vronskému na&nbsp;očích, že&nbsp;jí&nbsp;něco chce. Nemýlila se. Jakmile vešli brankou opět do&nbsp;parku, podíval se&nbsp;směrem, kterým odcházela Anna, a&nbsp;když se&nbsp;ujistil, že&nbsp;je&nbsp;nemůže slyšet ani vidět, začal:</span></p>
        <p class="chunk" data-nb-ref-number="5" data-nb-words="32" data-nb-chars="189"><span class="idea" data-nb-ref-number="5" id="idea5" data-nb-words="32" data-nb-chars="189">„Uhádla jste, že&nbsp;bych si&nbsp;s&nbsp;vámi rád promluvil?“ Díval se&nbsp;na&nbsp;ni&nbsp;rozesmátýma očima. „Vím s&nbsp;určitostí, že&nbsp;jste Annina přítelkyně.“ Sundal si&nbsp;klobouk, vytáhl šátek a&nbsp;otřel si&nbsp;plešatějící hlavu.</span></p>
        <p class="chunk" data-nb-ref-number="6" data-nb-words="28" data-nb-chars="177"><span class="idea" data-nb-ref-number="6" id="idea6" data-nb-words="28" data-nb-chars="177">Darja Alexandrovna neodpověděla a&nbsp;jenom na&nbsp;něho ustrašeně pohlédla. Když spolu osaměli, najednou na&nbsp;ni&nbsp;padl strach. Jeho rozesmáté oči a&nbsp;přísný výraz ve&nbsp;tváři jí&nbsp;naháněly hrůzu.</span></p>
        <p class="chunk" data-nb-ref-number="7" data-nb-words="69" data-nb-chars="378"><span class="idea" data-nb-ref-number="7" id="idea7" data-nb-words="69" data-nb-chars="378">Hlavou jí&nbsp;prolétly nejrozmanitější domněnky, o&nbsp;čem s&nbsp;ní asi hodlá mluvit. Snad ji&nbsp;začne prosit, aby k&nbsp;nim přijela na&nbsp;návštěvu s&nbsp;dětmi, a&nbsp;bude nucena odmítnout. Nebo aby v&nbsp;Moskvě utvořila kruh známých pro Annu… Nebo snad jde o&nbsp;Váseňku Veslovského a&nbsp;jeho vztah k&nbsp;Anně? A&nbsp;možná o&nbsp;Kitty, snad se&nbsp;cítí vinen? Očekávala jen samé nepříjemné věci, ale neuhádla, o&nbsp;čem s&nbsp;ní chtěl mluvit.</span></p>
        <p class="chunk" data-nb-ref-number="8" data-nb-words="14" data-nb-chars="71"><span class="idea" data-nb-ref-number="8" id="idea8" data-nb-words="14" data-nb-chars="71">„Máte na&nbsp;Annu takový vliv a&nbsp;ona vás má&nbsp;tolik ráda,“ řekl, „pomozte mi.“</span></p>
        <p class="chunk" data-nb-ref-number="9" data-nb-words="46" data-nb-chars="275"><span class="idea" data-nb-ref-number="9" id="idea9" data-nb-words="46" data-nb-chars="275">Darja Alexandrovna se&nbsp;dívala s&nbsp;nesmělou otázkou na&nbsp;jeho energickou tvář, jež se&nbsp;chvílemi buď celá, nebo zčásti ocitala mezi slunečními záblesky ve&nbsp;stínu lip a&nbsp;chvílemi se&nbsp;opět nořila do&nbsp;stínu; čekala, co&nbsp;řekne dále; ale Vronskij kráčel mlčky vedle ní, smýkaje hůlkou o&nbsp;štěrk.</span></p>
        <p class="chunk" data-nb-ref-number="10" data-nb-words="60" data-nb-chars="358"><span class="idea" data-nb-ref-number="10" id="idea10" data-nb-words="60" data-nb-chars="358">„Jestliže jste k&nbsp;nám přijela jako jediná z&nbsp;dřívějších Anniných přítelkyň&nbsp;– princeznu Varvaru nepočítám&nbsp;–, pak chápu, že&nbsp;jste tak neučinila proto, že&nbsp;byste naše poměry považovala za&nbsp;normální, nýbrž proto, že&nbsp;sice chápete veškerou tíhu našeho postavení, ale přitom ji&nbsp;máte pořád stejně ráda a&nbsp;chcete jí&nbsp;pomoci. Rozumím vám správně?“ zeptal se&nbsp;a&nbsp;otočil se&nbsp;k&nbsp;ní.</span></p>
        <p class="chunk" data-nb-ref-number="11" data-nb-words="9" data-nb-chars="70"><span class="idea" data-nb-ref-number="11" id="idea11" data-nb-words="9" data-nb-chars="70">„Ano, jistě,“ odpověděla Darja Alexandrovna a&nbsp;stáhla slunečník, „ale…“</span></p>
        <p class="chunk" data-nb-ref-number="12" data-nb-words="59" data-nb-chars="354"><span class="idea" data-nb-ref-number="12" id="idea12" data-nb-words="59" data-nb-chars="354">„Ne,“ přerušil ji, a&nbsp;zapomínaje, že&nbsp;svou společnici tím uvádí do&nbsp;trapné situace, mimoděk se&nbsp;zastavil, takže se&nbsp;musela zastavit také. „Nikdo si&nbsp;neuvědomuje celou tíhu Annina postavení tak intenzívně jako já. A&nbsp;je to&nbsp;pochopitelné, jestliže mi&nbsp;prokazujete tu&nbsp;čest a&nbsp;vidíte ve&nbsp;mně člověka, který má&nbsp;srdce. Já&nbsp;jsem všecko způsobil, a&nbsp;proto to&nbsp;nesu tak těžce.“</span></p>
        <p class="chunk" data-nb-ref-number="13" data-nb-words="37" data-nb-chars="243"><span class="idea" data-nb-ref-number="13" id="idea13" data-nb-words="37" data-nb-chars="243">„Rozumím,“ řekla Darja Alexandrovna s&nbsp;bezděčným obdivem, jak upřímně a&nbsp;pevně to&nbsp;vyslovil. „Ale právě proto, že&nbsp;si&nbsp;uvědomujete, že&nbsp;jste všecko způsobil, obávám se, abyste to&nbsp;nezveličoval. Její postavení ve&nbsp;společnosti je&nbsp;ovšem těžké, to&nbsp;chápu.“</span></p>
        <p class="chunk" data-nb-ref-number="14" data-nb-words="26" data-nb-chars="166"><span class="idea" data-nb-ref-number="14" id="idea14" data-nb-words="26" data-nb-chars="166">„Ve společnosti je&nbsp;hotové peklo!“ vyhrkl a&nbsp;zamračil se. „Nelze si&nbsp;představit větší mravní utrpení, než jaké prožila v&nbsp;Petrohradě během čtrnácti dní… Můžete mi&nbsp;věřit.“</span></p>
        <p class="chunk" data-nb-ref-number="15" data-nb-words="12" data-nb-chars="68"><span class="idea" data-nb-ref-number="15" id="idea15" data-nb-words="12" data-nb-chars="68">„Ano, ale tady, dokud se&nbsp;ani Anně… ani vám nestýská po&nbsp;společnosti…“</span></p>
        <p class="chunk" data-nb-ref-number="16" data-nb-words="11" data-nb-chars="77"><span class="idea" data-nb-ref-number="16" id="idea16" data-nb-words="11" data-nb-chars="77">„Společnost!“ zvolal opovržlivě. „Proč by&nbsp;se&nbsp;mi&nbsp;mělo stýskat po&nbsp;společnosti?“</span></p>
        <p class="chunk" data-nb-ref-number="17" data-nb-words="41" data-nb-chars="234"><span class="idea" data-nb-ref-number="17" id="idea17" data-nb-words="41" data-nb-chars="234">„Dosud&nbsp;– a&nbsp;to může být stále&nbsp;– jste šťastní a&nbsp;klidní. Vidím na&nbsp;Anně, že&nbsp;je&nbsp;šťastná, dokonale šťastná, už&nbsp;se&nbsp;mi&nbsp;i&nbsp;svěřila,“ pravila Darja Alexandrovna s&nbsp;úsměvem; a&nbsp;při těch slovech bezděčně zapochybovala, zda je&nbsp;Anna šťastná doopravdy.</span></p>
        <p class="chunk" data-nb-ref-number="18" data-nb-words="6" data-nb-chars="39"><span class="idea" data-nb-ref-number="18" id="idea18" data-nb-words="6" data-nb-chars="39">Ale Vronskij o&nbsp;tom patrně nepochyboval.</span></p>
        <p class="chunk" data-nb-ref-number="19" data-nb-words="33" data-nb-chars="186"><span class="idea" data-nb-ref-number="19" id="idea19" data-nb-words="33" data-nb-chars="186">„Ano, ano,“ pravil. „Vím, že&nbsp;okřála po&nbsp;všech útrapách. Je&nbsp;šťastná. Je&nbsp;šťastná, protože myslí jen na&nbsp;přítomnost. Ale já? Já&nbsp;se&nbsp;bojím toho, co&nbsp;nás čeká… Promiňte, chtěla byste už&nbsp;asi jít?“</span></p>
        <p class="chunk" data-nb-ref-number="20" data-nb-words="4" data-nb-chars="17"><span class="idea" data-nb-ref-number="20" id="idea20" data-nb-words="4" data-nb-chars="17">„Je mi&nbsp;to&nbsp;jedno.“</span></p>
        <p class="chunk" data-nb-ref-number="21" data-nb-words="4" data-nb-chars="20"><span class="idea" data-nb-ref-number="21" id="idea21" data-nb-words="4" data-nb-chars="20">„Tak si&nbsp;tu&nbsp;sedněme.“</span></p>
        <p class="chunk" data-nb-ref-number="22" data-nb-words="14" data-nb-chars="88"><span class="idea" data-nb-ref-number="22" id="idea22" data-nb-words="14" data-nb-chars="88">Darja Alexandrovna usedla na&nbsp;zahradní lavičku v&nbsp;ohybu aleje. Vronskij si&nbsp;stoupl před ni.</span></p>
        <p class="chunk" data-nb-ref-number="23" data-nb-words="131" data-nb-chars="804"><span class="idea" data-nb-ref-number="23" id="idea23" data-nb-words="131" data-nb-chars="804">„Vidím, že&nbsp;je&nbsp;šťastná,“ opakoval. A&nbsp;pochybnost, zda je&nbsp;Anna šťastná, v&nbsp;Darje Alexandrovně ještě vzrostla. „Ale může to&nbsp;takhle pokračovat? Jestli jsme jednali dobře, či&nbsp;špatně, to&nbsp;je&nbsp;jiná otázka. Ale kostky jsou vrženy,“ řekl, přecházeje z&nbsp;ruštiny do&nbsp;francouzštiny, „a&nbsp;jsme k&nbsp;sobě připoutáni na&nbsp;celý život. Jsme spojeni nejposvátnějším poutem lásky. Máme dítě, možná budeme mít ještě další. Ale zákon a&nbsp;všecky podmínky, v&nbsp;kterých žijeme, vypadají tak, že&nbsp;se&nbsp;vynořuje na&nbsp;tisíce komplikací, které ona dnes&nbsp;– když se&nbsp;duševně zotavuje ze&nbsp;všech těch útrap a&nbsp;zkoušek&nbsp;– nevidí a&nbsp;nechce vidět. Je&nbsp;to&nbsp;konečně pochopitelné. Ale já&nbsp;je&nbsp;vidět musím. Má&nbsp;dcera není podle zákona má&nbsp;dcera, ale Kareninova. Nesnesu takovou lež!“ zvolal s&nbsp;energickým zamítavým gestem a&nbsp;chmurně a&nbsp;přitom tázavě pohlédl na&nbsp;Darju Alexandrovnu.</span></p>
        <p class="chunk" data-nb-ref-number="24" data-nb-words="8" data-nb-chars="49"><span class="idea" data-nb-ref-number="24" id="idea24" data-nb-words="8" data-nb-chars="49">Neodpověděla a&nbsp;jen se&nbsp;na&nbsp;něho dívala. Pokračoval.</span></p>
        <p class="chunk" data-nb-ref-number="25" data-nb-words="146" data-nb-chars="806"><span class="idea" data-nb-ref-number="25" id="idea25" data-nb-words="146" data-nb-chars="806">„Pak se&nbsp;nám narodí syn, můj syn, a&nbsp;podle zákona bude Karenin, nebude dědicem ani mého jména, ani mého majetku, a&nbsp;kdybychom byli v&nbsp;rodinném životě sebešťastnější, byť bychom měli i&nbsp;víc dětí, mezi nimi a&nbsp;mnou nemá být žádný svazek. Budou Kareninovy. Uznejte, jaká je&nbsp;to&nbsp;tíživá a&nbsp;hrůzná situace! Zkoušel jsem o&nbsp;tom mluvit s&nbsp;Annou. Rozčiluje ji&nbsp;to. Nechápe to&nbsp;a&nbsp;já jí&nbsp;nemohu všecko povědět. Teď se&nbsp;na&nbsp;věc podívejte z&nbsp;jiné stránky. Jsem šťastný, že&nbsp;mám její lásku, ale musím mít nějaké zaměstnání. Našel jsem si&nbsp;je, zakládám si&nbsp;na&nbsp;něm a&nbsp;považuji je&nbsp;za&nbsp;ušlechtilejší, než je&nbsp;zaměstnání mých bývalých druhů u&nbsp;dvora a&nbsp;na vojně. A&nbsp;jistěže bych už&nbsp;s&nbsp;nimi neměnil. Pracuji tady, na&nbsp;jednom místě, a&nbsp;jsem šťastný a&nbsp;spokojený a&nbsp;nic víc ke&nbsp;štěstí nepotřebujeme. Ta&nbsp;činnost se&nbsp;mi&nbsp;líbí. Není to&nbsp;východisko z&nbsp;nouze, naopak…“</span></p>
        <p class="chunk" data-nb-ref-number="26" data-nb-words="57" data-nb-chars="347"><span class="idea" data-nb-ref-number="26" id="idea26" data-nb-words="57" data-nb-chars="347">Darja Alexandrovna si&nbsp;všimla, že&nbsp;na&nbsp;tomto místě svého rozkladu ztratil souvislost, a&nbsp;dost dobře nechápala tuto odbočku. Tušila však, že&nbsp;začal-li už&nbsp;o&nbsp;svých niterných problémech, o&nbsp;kterých nemohl hovořit s&nbsp;Annou, svěřuje se&nbsp;nyní se&nbsp;vším a&nbsp;že otázka jeho činnosti na&nbsp;vsi náleží do&nbsp;stejné kategorie bytostných myšlenek jako otázka jeho vztahu k&nbsp;Anně.</span></p>
        <p class="chunk" data-nb-ref-number="27" data-nb-words="64" data-nb-chars="355"><span class="idea" data-nb-ref-number="27" id="idea27" data-nb-words="64" data-nb-chars="355">„Tedy pokračuji,“ řekl, když se&nbsp;vzpamatoval. „Hlavní věc je&nbsp;mít při práci jistotu, že&nbsp;mé&nbsp;dílo nezemře se&nbsp;mnou, že&nbsp;budu mít dědice&nbsp;– ale to&nbsp;mi&nbsp;chybí. Představte si, jak je&nbsp;asi člověku, když předem ví, že&nbsp;děti jeho a&nbsp;milované ženy nebudou jeho, ale někoho jiného, někoho, kdo je&nbsp;nenávidí a&nbsp;nechce znát. Vždyť to&nbsp;je&nbsp;hrozné!“ Odmlčel se, patrně mocně vzrušen.</span></p>
        <p class="chunk" data-nb-ref-number="28" data-nb-words="16" data-nb-chars="90"><span class="idea" data-nb-ref-number="28" id="idea28" data-nb-words="16" data-nb-chars="90">„Ano, ovšemže to&nbsp;chápu. Ale co&nbsp;by&nbsp;v&nbsp;tom mohla udělat Anna?“ otázala se&nbsp;Darja Alexandrovna.</span></p>
        <p class="chunk" data-nb-ref-number="29" data-nb-words="190" data-nb-chars="1038"><span class="idea" data-nb-ref-number="29" id="idea29" data-nb-words="190" data-nb-chars="1038">„Právě tady se&nbsp;dostáváme k&nbsp;jádru naší rozmluvy,“ řekl a&nbsp;násilím se&nbsp;přiměl ke&nbsp;klidu. „Anna by&nbsp;mohla, záleží to&nbsp;na&nbsp;ní… I&nbsp;k&nbsp;tomu, abych mohl panovníka žádat o&nbsp;povolení adopce, je&nbsp;nezbytný rozvod. A&nbsp;to záleží na&nbsp;Anně. Její muž už&nbsp;jednou svolil k&nbsp;rozvodu, váš muž to&nbsp;tenkrát skoro zařídil. Vím, že&nbsp;ani teď by&nbsp;neodmítl. Stačilo by&nbsp;mu&nbsp;napsat. Tehdy odpověděl rovnou, že&nbsp;neodmítne, jestli Anna projeví takové přání. Ovšem,“ dodal ponuře, „je to&nbsp;jedna z&nbsp;těch farizejských krutostí, jakých jsou schopni jen tihle lidé bez srdce. Ví, jaká muka pro ni&nbsp;znamená každá vzpomínka na&nbsp;něho, zná ji, a&nbsp;přece chce od&nbsp;ní&nbsp;dopis. Chápu, že&nbsp;je&nbsp;to&nbsp;pro ni&nbsp;bolestné. Ale důvody jsou tak závažné, že&nbsp;je&nbsp;nutno se&nbsp;přenést přes všechny citové momenty. Jde o&nbsp;štěstí a&nbsp;o&nbsp;existenci Anny a&nbsp;jejích dětí. O&nbsp;sobě nemluvím, ačkoli se&nbsp;trápím, velice se&nbsp;trápím,“ řekl a&nbsp;v&nbsp;jeho hlase zněla hrozba, jako by&nbsp;chtěl s&nbsp;kýmsi zúčtovat za&nbsp;to, že&nbsp;se&nbsp;trápí. „Tedy vidíte, kněžno, bezostyšně se&nbsp;k&nbsp;vám utíkám, jste má&nbsp;jediná spása. Pomozte mi&nbsp;ji&nbsp;přemluvit, aby mu&nbsp;napsala a&nbsp;žádala o&nbsp;rozvod!“</span></p>
        <p class="chunk" data-nb-ref-number="30" data-nb-words="23" data-nb-chars="155"><span class="idea" data-nb-ref-number="30" id="idea30" data-nb-words="23" data-nb-chars="155">„Ano, zajisté,“ řekla přemítavě, když si&nbsp;živě vzpomněla na&nbsp;své poslední setkání s&nbsp;Kareninem. „Ano, zajisté,“ opakovala rozhodně, když si&nbsp;vzpomněla na&nbsp;Annu.</span></p>
        <p class="chunk" data-nb-ref-number="31" data-nb-words="21" data-nb-chars="108"><span class="idea" data-nb-ref-number="31" id="idea31" data-nb-words="21" data-nb-chars="108">„Použijte vlivu, který na&nbsp;ni&nbsp;máte, přimějte ji, aby mu&nbsp;napsala. Já&nbsp;nechci a&nbsp;skoro s&nbsp;ní nemohu o&nbsp;tom mluvit.“</span></p>
        <p class="chunk" data-nb-ref-number="32" data-nb-words="73" data-nb-chars="436"><span class="idea" data-nb-ref-number="32" id="idea32" data-nb-words="73" data-nb-chars="436">„Dobře, promluvím s&nbsp;ní. Ale že&nbsp;na&nbsp;to&nbsp;sama nemyslí?“ pravila Darja Alexandrovna a&nbsp;nevěděla proč, ale najednou si&nbsp;při tom vzpomněla na&nbsp;nový, podivný Annin zvyk mhouřit oči. A&nbsp;tu si&nbsp;vzpomněla, že&nbsp;Anna přimhuřuje oči, právě když jde o&nbsp;bytostné otázky životní. Jako by&nbsp;přimhuřovala oči nad svým životem, aby neviděla všecko, napadlo Dolly. „Určitě s&nbsp;ní promluvím, ve&nbsp;svém i&nbsp;v&nbsp;jejím zájmu,“ odpověděla Darja Alexandrovna na&nbsp;jeho projevy díků.</span></p>
        <p class="chunk" data-nb-ref-number="33" data-nb-words="6" data-nb-chars="27"><span class="idea" data-nb-ref-number="33" id="idea33" data-nb-words="6" data-nb-chars="27">Vstali a&nbsp;ubírali se&nbsp;k&nbsp;domu.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./anna_karenina_2_061.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-6Ij0tosSybWYv2P+o4NZvbwDVKI1xUFhRaHNX6THTuo="></script>
  </body>
</html>