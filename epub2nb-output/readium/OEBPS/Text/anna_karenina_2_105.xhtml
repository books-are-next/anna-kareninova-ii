<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>anna_karenina_2-102</title>
		<link href="../Styles/anna_karen_idstyles.css" rel="stylesheet" type="text/css"/>
	</head>
	<body id="anna_karenina_2" xml:lang="cs-CZ">
		<div>
			<p id="toc_marker-4-1" class="MLP-uroven2-kapitola"><a id="x.11254"></a>I</p>
			<p class="MLP-text-bez1radku">Uplynuly skoro dva měsíce. Byla už polovina horkého léta, ale Sergej Ivanovič Koznyšov se teprve teď chystal odjet z&#160;Moskvy.</p>
			<p class="MLP-text">V&#160;životě Sergeje Ivanoviče se tou dobou leccos událo. Už více než před rokem dokončil knihu, ovoce šestileté práce, pod názvem <span class="MLP-znak-kurziva-11b">Studie o&#160;základech státní formy v&#160;Evropě a&#160;v&#160;Rusku.</span> Některé kapitoly této knihy, stejně jako úvod, byly uveřejněny v&#160;periodickém tisku, kdežto jiné části předčítal Sergej Ivanovič v&#160;kruhu svých známých, takže myšlenky tohoto spisu už nemohly být pro veřejnost naprostou novinkou. Nicméně očekával, že kniha vzbudí ve společnosti značný dojem, a&#160;nebude-li převratem ve vědě, tedy aspoň vyvolá silný rozruch ve vědeckém světě.</p>
			<p class="MLP-text">Po pečlivém zpracování byla kniha loni vydána a&#160;rozeslána knihkupcům.</p>
			<p class="MLP-text">Sergej Ivanovič se nikoho neptal, neochotně a&#160;na oko lhostejně odpovídal přátelům na dotazy, co jeho kniha, ani knihkupců se nevyptával, jak jde na odbyt, ale přitom bedlivě, s&#160;napjatou pozorností sledoval, jaký bude první dojem, který jeho kniha vyvolá ve společnosti a&#160;v&#160;literatuře.</p>
			<p class="MLP-text">Avšak minul týden, uběhl druhý i&#160;třetí, ve společnosti nebylo žádný dojem znát. Přátelé, odborníci a&#160;vědci, se o&#160;ní tu a&#160;tam&#160;– patrně ze zdvořilosti&#160;– dali do řeči. Ostatní známí se o&#160;knihu vědeckého obsahu nezajímali, a&#160;proto s&#160;ním o&#160;ní nemluvili vůbec. I&#160;ve společnosti, zvlášť nyní zaujaté jinými otázkami, panovala úplná lhostejnost. Také v&#160;tisku nepadlo celý měsíc o&#160;knize ani slovo.</p>
			<p class="MLP-text">Sergej Ivanovič si přesně vypočítal, kolik časuje třeba k&#160;napsání recenze, ale uplynul měsíc, uplynul druhý, a&#160;pořád vládlo mlčení.</p>
			<p class="MLP-text">Jen v&#160;<span class="MLP-znak-kurziva-11b">Severním brouku</span> bylo v&#160;žertovném fejetonu o&#160;zpěváku Drabantim, který ztratil hlas, jen tak mimochodem řečeno několik opovržlivých slov o&#160;Koznyšovově knize, dokazujících, že tato kniha byla už dávno všemi odsouzena a&#160;vystavena všeobecnému posměchu.</p>
			<p class="MLP-text">Konečně se téměř po třech měsících objevil v&#160;seriózním časopise kritický článek. Koznyšov znal i&#160;jeho autora. Setkal se s&#160;ním jednou u&#160;Golubcova.</p>
			<p class="MLP-text">Autor článku byl velice mladý churavý fejetonista, velice řízný jako spisovatel, ale nedostatečně vzdělaný a&#160;plachý v&#160;osobním styku.</p>
			<p class="MLP-text">Přestože autorem zcela pohrdal, přistoupil Sergej Ivanovič ke čtení článku s&#160;naprostou vážností. Článek byl hrozný.</p>
			<p class="MLP-text">Fejetonista zřejmě pochopil celou knihu tak, jak ji nebylo možné pochopit. Ale vybral citáty tak obratně, že těm, kdo knihu nečetli (a&#160;patrně ji nečetl nikdo), bylo dokonale jasné, že celá kniha je pouhou snůškou nabubřelých slov a&#160;že autor knihy je úplný ignorant. A&#160;to vše bylo tak vtipné, že ani Sergej Ivanovič by nepohrdl takovou duchaplností; jenže v&#160;tom právě byla hrůza.</p>
			<p class="MLP-text">Ačkoli si Sergej Ivanovič ověřoval správnost recenzentových důvodů naprosto svědomitě, nezdržel se ani na okamžik u&#160;vysmívaných nedostatků a&#160;chyb&#160;– bylo příliš zřejmé, že to všecko bylo vyhledáno záměrně&#160;– ale hned začal bezděčně vzpomínat dopodrobna na své setkání a&#160;rozhovor s&#160;autorem článku.</p>
			<p class="MLP-text">Snad ho nějak neurazil?</p>
			<p class="MLP-text">Koznyšov si vzpomněl, jak při setkání opravil toho mladého muže, když nesprávně použil jakéhosi slova a&#160;prozradil tak svou nevědomost, a&#160;konečně tedy nalezl vysvětlení, jaký je účel článku.</p>
			<p class="MLP-text">Po tomto článku nastalo jak v&#160;tisku, tak v&#160;osobních stycích hrobové ticho a&#160;Sergej Ivanovič viděl, že jeho dílo, na kterém pracoval šest let s&#160;takovou láskou a&#160;pílí, zapadlo bez ohlasu.</p>
			<p class="MLP-text">Jeho situace byla ještě ztížena tím, že po dopsání knihy už neměl žádnou práci u&#160;psacího stolu, kterou si předtím vyplňoval většinu času.</p>
			<p class="MLP-text">Sergej Ivanovič byl inteligentní, vzdělaný, zdravý, činorodý muž a&#160;nevěděl, kde by svou činorodost uplatnil. Debaty v&#160;salónech, na sjezdech, schůzích, ve výborech, všude, kde bylo možné si zařečnit, mu zčásti zabíraly čas; ale jako městský starousedlík si nikdy nedovolil věnovat se jen debatám, jako to činil jeho nezkušený bratr, kdykoli navštívil Moskvu; zbývalo mu tedy ještě mnoho prázdna a&#160;duševních sil.</p>
			<p class="MLP-text">Měl štěstí, že v&#160;té době (po utrpěném nezdaru pro něho nejkrušnější) vystřídala problém jinověrců, problém amerických přátel, samařského hladu, výstavy a&#160;spiritismu otázka slovanská, která předtím ve společnosti jen doutnala, a&#160;Sergej Ivanovič, už dříve jeden z&#160;iniciátorů, jí byl cele zaujat.</p>
			<p class="MLP-text">I&#160;prostředí, k&#160;němuž náležel, se tou dobou o&#160;ničem jiném nemluvilo ani nepsalo než o&#160;slovanské otázce a&#160;srbské válce. Vše, co obvykle dělává zahálčivý dav pro ukrácení chvíle, se nyní konalo ve prospěch Slovanů. Plesy, koncerty, slavnostní obědy, přípitky, dámské róby, pivo, krčmy&#160;– vše svědčilo o&#160;sympatiích k&#160;Slovanům.</p>
			<p class="MLP-text">S&#160;lecčíms, co se při té příležitosti mluvilo a&#160;psalo, Sergej Ivanovič v&#160;jednotlivostech nesouhlasil. Viděl, že ze slovanské otázky se stala móda jako různé ty střídavé záliby, jimž se společnost vždycky oddává; viděl rovněž, že mezi těmi, kdo se té věci věnují, je mnoho lidí zištných a&#160;ješitných. Uznával, že noviny tisknou mnoho zbytečností a&#160;přehánějí, což má jediný účel&#160;– upozornit na sebe a&#160;překřičet ostatní. Viděl, že se při tom všeobecném elánu prodrali do popředí a&#160;nejhlasitěji křičí všichni nepodaření lidé, domnívající se, že se jim stala křivda: vrchní velitelé bez armády, ministrové bez ministerstev, novináři bez novin, vůdcové stran bez straníků. Viděl, že je tu mnoho lehkomyslnosti a&#160;směšnosti; viděl však a&#160;uznával nepopiratelný, stále vzrůstající entuziasmus, který sjednotil všechny společenské třídy a&#160;s&#160;kterým nebylo možné než sympatizovat. Masakrování lidí stejné víry a&#160;bratří Slovanů vyvolalo soucit s&#160;trpiteli a&#160;rozhořčení proti utiskovatelům. A&#160;hrdinství Srbů a&#160;Černohorců, bojujících za svatou věc, vzbudilo v&#160;celém národě touhu pomoci bratřím už nejen slovy, ale skutky.</p>
			<p class="MLP-text">Ale zároveň zde byl jiný, pro Sergeje Ivanoviče potěšitelný zjev. Byl to projev veřejného mínění. Veřejnost dala jednoznačně najevo své snahy. Duše lidu promluvila, jak říkal Sergej Ivanovič. A&#160;čím víc se tou věcí zabýval, tím se mu zdálo očividnější, že ta věc nabude obrovských rozměrů, že vytvoří epochu.</p>
			<p class="MLP-text">Zasvětil se cele té vznešené věci a&#160;na svou knihu už nemyslil.</p>
			<p class="MLP-text">Byl teď plně zaneprázdněn, takže neměl kdy odpovídat na všechny došlé dopisy a&#160;žádosti.</p>
			<p class="MLP-text">Pracoval celé jaro i&#160;část léta a&#160;teprve v&#160;červenci se vypravil na venkov k&#160;bratrovi.</p>
			<p class="MLP-text">Jel si na čtrnáct dní odpočinout a&#160;také chtěl přímo ve svatyni lidu, na vesnické samotě, blaženě pozorovat ono vzepětí ducha lidu, o&#160;němž byl plně přesvědčen, stejně jako všichni obyvatelé hlavního města i&#160;ostatních měst. Katavasov, který se k&#160;Levinovi už dávno chystal na slíbenou návštěvu, jel s&#160;ním.</p>
		</div>
</body>
</html>