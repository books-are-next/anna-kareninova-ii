<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>anna_karenina_2-73</title>
		<link href="../Styles/anna_karen_idstyles.css" rel="stylesheet" type="text/css"/>
	</head>
	<body id="anna_karenina_2" xml:lang="cs-CZ">
		<div>
			<p id="toc_marker-3-4" class="MLP-uroven2-kapitola">IV</p>
			<p class="MLP-text-bez1radku">Lvov, choť Kittiny sestry Natali, strávil celý život v&#160;hlavních městech a&#160;v&#160;cizině, kde také byl vychován a&#160;později sloužil jako diplomat.</p>
			<p class="MLP-text">Loni diplomatických služeb zanechal, nikoli pro nějaké nepříjemnosti (jakživ s&#160;nikým nepříjemnosti neměl), a&#160;přešel na správu carského dvora v&#160;Moskvě, aby mohl svým dvěma chlapcům poskytnout co nejlepší vychování.</p>
			<p class="MLP-text">Přestože měli zcela rozdílné zvyky i&#160;názory a&#160;přestože byl Lvov starší než Levin, velice se za tu zimu sblížili a&#160;nalezli v&#160;sobě zalíbení.</p>
			<p class="MLP-text">Lvov byl doma a&#160;Levin k&#160;němu vstoupil bez ohlášení.</p>
			<p class="MLP-text">Lvov v&#160;přepásaném domácím kabátě a&#160;v&#160;semišových pantoflích, na nose skřipec s&#160;modrými skly, seděl v&#160;křesle, četl knihu opřenou o&#160;podstavec a&#160;opatrně držel v&#160;natažené hezké ruce zpola vykouřený doutník.</p>
			<p class="MLP-text">Krásný, jemný a&#160;dosud mladistvý obličej, jehož ušlechtilost ještě zvyšovaly kadeřavé, lesklé stříbrné vlasy, se mu rozzářil v&#160;úsměvu, když spatřil Levina.</p>
			<p class="MLP-text">„Výborně! Už jsem k&#160;vám chtěl někoho poslat. Co Kitty? Posaďte se tady, je to pohodlnější…“ Vstal a&#160;přistrčil Levinovi houpací židli. „Četl jste poslední oběžník v&#160;<span class="MLP-znak-kurziva-11b">Journal de St.-Pétersbourg</span>? Myslím, že je to znamenité,“ řekl s&#160;poněkud francouzským přízvukem.</p>
			<p class="MLP-text">Levin pověděl, co slyšel od Katavasova o&#160;tom, co se mluví v&#160;Petrohradě, a&#160;když pohovořili o&#160;politice, vyprávěl o&#160;seznámení s&#160;Metrovem a&#160;o&#160;své účasti na zasedání. Lvova to velmi zajímalo.</p>
			<p class="MLP-text">„To vám závidím, že máte přístup do toho zajímavého vědeckého světa,“ řekl. A&#160;sotvaže se rozhovořil, ihned přešel jako obvykle do francouzštiny, která mu lépe vyhovovala. „Já bych ovšem ani neměl čas. Úřad a&#160;děti mi to nedovolí. A&#160;pak se nestydím přiznat, že mi chybí vzdělání.“</p>
			<p class="MLP-text">„To bych netvrdil,“ řekl Levin s&#160;úsměvem a&#160;jako vždy dojat jeho špatným míněním o&#160;vlastní osobě, které zdaleka nebylo pózou. Lvov se nechtěl zdát, ba ani skutečně být skromný, nýbrž myslil to naprosto upřímně.</p>
			<p class="MLP-text">„Jakpak ne! Vidím teď, jaké mám nepatrné vzdělání. Dokonce si musím mnoho věcí osvěžit v&#160;paměti nebo se jim prostě naučit, abych mohl vychovávat děti. Protože nestačí mít učitele, děti také potřebují dohled, jako vy potřebujete v&#160;hospodářství dělníky i&#160;dozorce. Tady zrovna čtu,“ ukázal na Buslajevovu gramatiku, opřenou o&#160;podstavec. „Chtějí to po Míšovi a&#160;je to tak těžké… Vysvětlete mi třeba tohle. On tu říká…“</p>
			<p class="MLP-text">Levin mu chtěl vysvětlit, že to lze pochopit, jenom je nutno se tomu naučit. Avšak Lvov s&#160;ním nesouhlasil.</p>
			<p class="MLP-text">„Vidíte, vy se tomu smějete!“</p>
			<p class="MLP-text">„Naopak, ani si neumíte představit, jak se vždycky, když se na vás dívám, učím tomu, co mě očekává&#160;– totiž, jak vychovávat děti.“</p>
			<p class="MLP-text">„No, to se mnoho nenaučíte,“ řekl Lvov.</p>
			<p class="MLP-text">„Vím jenom, že jsem neviděl lépe vychované děti, než jsou vaše, a&#160;lepší děti, než jsou vaše, bych si ani nemohl přát.“</p>
			<p class="MLP-text">Lvov se chtěl patrně přemoci, aby neprozradil svou radost, ale přitom jen zářil.</p>
			<p class="MLP-text">„Jenom aby byly lepší než já. Nic víc si nepřeju. Vy ještě nevíte,“ začal, „co práce je s&#160;takovými chlapci, když byli tak zanedbaní pobytem v&#160;cizině jako ti moji.“</p>
			<p class="MLP-text">„To všecko dohoníte. Jsou to přece tak nadané děti. Hlavní věc je mravní výchova. A&#160;právě to se učím, když vidím vaše děti.“</p>
			<p class="MLP-text">„Říkáte mravní výchova. Žádný si neumí představit, jak je to těžké! Sotva jste přemohl jednu zápornou vlastnost, už se zas objevují jiné, a&#160;zápas začíná znovu. Nemít oporu v&#160;náboženství&#160;– vzpomínáte si, jak jsme o&#160;tom mluvili&#160;–, žádný otec by nedokázal jen vlastními silami, bez této pomoci vychovávat děti.“</p>
			<p class="MLP-text">Debata, která Levina zajímala jako vždy, byla přerušena příchodem krásné Natálie Alexandrovny, už oblečené do společnosti.</p>
			<p class="MLP-text">„Ani jsem nevěděla, že tu jste,“ pravila a&#160;zřejmě nijak nelitovala, ale byla dokonce ráda, že přerušila debatu, kterou už dávno znala a&#160;která ji nebavila. „Co Kitty? Budu dnes u&#160;vás obědvat. Víš co, Arseniji,“ obrátila se k&#160;muži, „dáš připravit kočár…“</p>
			<p class="MLP-text">A&#160;manželé se začali dohadovat, jak stráví dnešní den. Poněvadž muž měl jet z&#160;úřední povinnosti komusi naproti a&#160;žena na koncert a&#160;na veřejnou schůzi jihovýchodního komitétu, museli vyřešit a&#160;promyslit mnoho věcí. Levin se jakožto člověk patřící do rodiny musel účastnit těchto plánů. Bylo dohodnuto, že pojede s&#160;Natali na koncert a&#160;na veřejné zasedání, odtamtud pošlou kočár do úřadu Arsenijovi a&#160;ten přijede pro Natali a&#160;doveze ji ke Kitty; anebo nebude-li mít své povinnosti odbyty, pošle kočár pryč a&#160;s&#160;Natali pojede Levin.</p>
			<p class="MLP-text">„Víš, on mě kazí,“ pravil Lvov k&#160;ženě, „ujišťuje mě, že naše děti jsou skvělé, kdežto já vím, že mají tolik nepěkných vlastností.“</p>
			<p class="MLP-text">„Arsenij zabíhá do extrému, vždycky to říkám,“ pravila žena. „Když budeme usilovat o&#160;dokonalost, nemůžeme být nikdy spokojeni. A&#160;papá má pravdu, že když jsme byly vychovávány my, panoval jeden extrém&#160;– nás nechávali v&#160;podkroví, ale rodiče bydleli v&#160;mezaninu. Dnes je to naopak, rodiče aby se spokojili s&#160;komorou, ale děti musí mít mezanin. Rodiče dnes už nesmějí žít, všecko jen pro děti.“</p>
			<p class="MLP-text">„Co na tom, když je to příjemnější?“ řekl Lvov se svým hezkým úsměvem a&#160;dotkl se její ruky. „Kdo tě nezná, myslil by si, že nejsi matka, ale macecha.“</p>
			<p class="MLP-text">„Ne, extrém není nikdy pěkný,“ klidně řekla Natali, když ukládala jeho nůž na papír na určené místo na stole.</p>
			<p class="MLP-text">„Jen pojďte sem, dokonalé děti,“ řekl Lvov krásným hošíkům, kteří vstoupili do pokoje. Uklonili se Levinovi a&#160;přistoupili k&#160;otci, neboť se ho asi chtěli na něco zeptat.</p>
			<p class="MLP-text">Levin by si byl s&#160;nimi rád pohovořil, chtěl si poslechnout, co řeknou otci, ale Natali se s&#160;ním dala do řeči a&#160;vzápětí přišel Lvovův kolega Machotin v&#160;dvorské uniformě, neboť měli spolu jet kohosi vítat, a&#160;už nastal nekonečný hovor o&#160;Hercegovině, o&#160;princezně Korzinské, o&#160;carské sněmovně a&#160;o&#160;náhlém úmrtí Apraksinové.</p>
			<p class="MLP-text">Levin dočista zapomněl, co měl vyřídit. Vzpomněl si, až když odcházel do předsíně.</p>
			<p class="MLP-text">„Ach ano, Kitty mi uložila, abych s&#160;vámi promluvil o&#160;Oblonském,“ řekl, když je Lvov vyprovodil ke schodišti.</p>
			<p class="MLP-text">„Ano, ovšem, mamá si přeje, abychom my švagři na něho zaútočili,“ řekl s&#160;úsměvem a&#160;začervenal se. „Ale proč já?“</p>
			<p class="MLP-text">„Tak já ho přepadnu sama,“ s&#160;úsměvem řekla Lvovová v&#160;bílé kožešinové pláštěnce, čekajíc, kdy rozmluva skončí. „Tak už pojedem.“</p>
		</div>
</body>
</html>