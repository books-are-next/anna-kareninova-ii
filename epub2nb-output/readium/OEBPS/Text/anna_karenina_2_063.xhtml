<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>anna_karenina_2-60</title>
		<link href="../Styles/anna_karen_idstyles.css" rel="stylesheet" type="text/css"/>
	</head>
	<body id="anna_karenina_2" xml:lang="cs-CZ" xmlns:xml="http://www.w3.org/XML/1998/namespace">
		<div>
			<p id="toc_marker-2-24" class="MLP-uroven2-kapitola">XXIV</p>
			<p class="MLP-text-bez1radku"><span>„Tím spíš tedy musíš uspořádat své poměry, pokud to jde,“ řekla Dolly.</span></p>
			<p class="MLP-text">„Ano, pokud to jde,“ řekla Anna pojednou docela jiným hlasem, tiše a&nbsp;smutně.</p>
			<p class="MLP-text">„Copak není možný rozvod? Slyšela jsem, že tvůj muž svoluje.“</p>
			<p class="MLP-text">„Dolly! O&nbsp;tom bych nerada mluvila.“</p>
			<p class="MLP-text">„No dobře, tak nebudem,“ honem ji chlácholila Darja Alexandrovna, když zahlédla v&nbsp;její tváři utrpení. „Jenom vidím, že se na všecko díváš příliš černě.“</p>
			<p class="MLP-text">„Já? Vůbec ne. Jsem ohromně veselá a&nbsp;spokojená. Viděla jsi, že mám úspěchy u&nbsp;mužů. Veslovskij…“</p>
			<p class="MLP-text">„Ano, abych pravdu řekla, chování Veslovského se mi nelíbilo,“ pravila Darja Alexandrovna, aby obrátila řeč jinam.</p>
			<p class="MLP-text">„Ale co tě nemá! Alexeje to trošku lechtá a&nbsp;nic víc. Ale Váseňka je hošík a&nbsp;mám ho docela v&nbsp;moci. Víš, otočila jsem si ho kolem prstu. Je jako tvůj Gríša… Dolly!“ náhle začala o&nbsp;něčem jiném. „Říkáš, že se na všecko dívám černě. Ty bys to mohla těžko pochopit. Je to příliš hrozné. Snažím se vůbec nedívat.“</p>
			<p class="MLP-text">„Ale já myslím, že bys měla. Měla bys udělat všecko, co je možné.“</p>
			<p class="MLP-text">„Ale co je možné? Nic. Říkáš, že bychom se s&nbsp;Alexejem měli vzít a&nbsp;že na to nemyslím. Nemyslím na to!“ opakovala a&nbsp;tvář jí zaplavila červeň. Vstala, vypjala ňadra, těžce vzdychla a&nbsp;začala přecházet svým lehkým krokem sem a&nbsp;tam po pokoji a&nbsp;jen občas zůstala stát. „Že nemyslím? Nemine dne ani hodiny, abych na to nemyslila a&nbsp;zároveň si nevyčítala, že na to myslím… protože takové myšlenky by člověka přivedly k&nbsp;šílenství. K&nbsp;šílenství,“ opakovala. „Když na to myslím, nemohu pak usnout bez morfia. No dobře. Mluvme klidně. Prý se mám dát rozvést. <span class="MLP-znak-kurziva-11b">On</span> mi to především nepovolí. <span class="MLP-znak-kurziva-11b">On</span> je teď pod vlivem hraběnky Lydie Ivanovny.“</p>
			<p class="MLP-text">Darja Alexandrovna, sedící zpříma na židli, s&nbsp;trpitelskou a&nbsp;soucitnou tváří sledovala přecházející Annu a&nbsp;otáčela za ní hlavu.</p>
			<p class="MLP-text">„Musíš se pokusit,“ řekla tiše.</p>
			<p class="MLP-text">„Dejme tomu, že se pokusím. Co to znamená?“ Anna zřejmě vyslovila myšlenku stokrát zváženou a&nbsp;naučenou nazpaměť. „To znamená, že já, která ho nenávidím, ale přesto si uvědomuju svou vinu&nbsp;– a&nbsp;pokládám ho za velkomyslného&nbsp;– já se mám ponížit a&nbsp;psát mu… No, dejme tomu že se přemohu a&nbsp;udělám to. Buď dostanu urážlivou odpověď, anebo svolení. Dobře, dostala bych svolení…“ Anna byla v&nbsp;té chvíli na opačném konci pokoje. Zastavila se tam a&nbsp;něco dělala se záclonou na okně. „Dostala bych svolení, ale co… syn? Vždyť oni mi ho nedají. Vždyť bude vyrůstat u&nbsp;otce, kterého jsem opustila, a&nbsp;bude mnou opovrhovat. Pochop, že miluju dvě bytosti, obě snad stejně, ale obě víc než sebe&nbsp;– Serjožu a&nbsp;Alexeje.“</p>
			<p class="MLP-text">Zamířila doprostřed pokoje a&nbsp;stoupla si před Dolly. Tiskla si ruce na prsa a&nbsp;její postava se v&nbsp;bílém hávu zdála zvlášť velká a&nbsp;široká. Sklonila hlavu a&nbsp;úkosem hleděla lesklýma vlahýma očima na maličkou, hubenou Dolly, tak žalostnou ve spravované jupičce a&nbsp;nočním čepečku a&nbsp;celou se chvějící vzrušením.</p>
			<p class="MLP-text">„Jen ty dvě bytosti miluju a&nbsp;přitom jedna vylučuje druhou. Nemohu mít oba, a&nbsp;to jediné potřebuju. A&nbsp;když tohle není, na ničem už nezáleží. Všecko je mi jedno, úplně. Nějak to už dopadne, a&nbsp;proto o&nbsp;tom nemohu mluvit, nerada o&nbsp;tom mluvím. A&nbsp;tak mi nic nevyčítej a&nbsp;neodsuzuj mě. Ty si ve své čistotě neumíš představit, jak trpím.“</p>
			<p class="MLP-text">Šla k&nbsp;Dolly, sedla si k&nbsp;ní, vzala ji za ruku a&nbsp;provinileji pohlédla do obličeje.</p>
			<p class="MLP-text">„Co si myslíš? Co si o&nbsp;mně myslíš? Nepohrdej mnou. Nezasloužím si pohrdání. Jsem vlastně nešťastná. Jestli je někdo nešťastný, pak jsem to já,“ vypravila ze sebe, odvrátila se a&nbsp;dala se do pláče.</p>
			<p class="MLP-text">Když Dolly zůstala sama, pomodlila se a&nbsp;ulehla na lože. Bylo jí Anny z&nbsp;celého srdce líto, dokud s&nbsp;ní hovořila; ale teď se nedokázala přimět, aby na ni myslila. Hlavou jí táhly vzpomínky na domov a&nbsp;na děti, vzpomínky plné zvláštního kouzla a&nbsp;jasu. Ten svět jí byl nyní tak milý a&nbsp;drahý, že zanic nechtěla strávit další den mimo něj a&nbsp;pevně si umínila, že zítra odjede.</p>
			<p class="MLP-text">Mezitím se Anna vrátila do svého budoáru. Vzala si sklenku, nakapala do ní několik kapek léku, jehož hlavní složku tvořilo morfium, vypila jej, chvíli seděla nehybně, a&nbsp;potom s&nbsp;uklidněnou a&nbsp;veselou myslí zamířila do ložnice.</p>
			<p class="MLP-text">Když tam vešla, Vronskij se na ni pozorně zadíval. Hledal na ní stopy rozmluvy, kterou&nbsp;– jak věděl&nbsp;– jistě měla s&nbsp;Dolly, když zůstala u&nbsp;ní v&nbsp;pokoji tak dlouho. Ale v&nbsp;jejím výrazu, vzrušeném i&nbsp;zdrženlivém a&nbsp;cosi tajícím, nenalezl nic než krásu, na kterou už sice byl zvyklý, ale která ho stále ještě upoutávala, nic než vědomí této krásy a&nbsp;touhu, aby na něho působila. Nechtěl se jí ptát, o&nbsp;čem mluvily, ale doufal, že sama něco řekne. Ale řekla pouze:</p>
			<p class="MLP-text">„Jsem ráda, že se ti Dolly líbí. Že ano?“</p>
			<p class="MLP-text">„Vždyť já ji přece dávno znám. Myslím, že je velice hodná, mais excessivement terre-à-terre<span class="char-style-override-1"><a id="footnote-3409-38-backlink" class="footnote-link" href="#footnote-3409-38">38</a></span>. Ale stejně jsem moc rád, že přijela.“</p>
			<p class="MLP-text">Vzal Annu za ruku a&nbsp;zpytavě jí pohlédl do očí.</p>
			<p class="MLP-text">Rozuměla jeho pohledu jinak, a&nbsp;proto se na něho usmála.</p>
			<p class="MLP-text-bez1radku--12-0">Příští ráno se Darja Alexandrovna chystala k&nbsp;odjezdu, třebaže ji hostitelé přemlouvali, aby zůstala. Levinův kočí ve svém obnošeném kabátě a&nbsp;klobouku skoro poštovském, v&nbsp;kolesce se spravovanými blatníky a&nbsp;s&nbsp;koňmi různé barvy, zasmušilý a&nbsp;rázný, vjel na příjezd sypaný pískem.</p>
			<p class="MLP-text">Loučení s&nbsp;princeznou Varvarou a&nbsp;s&nbsp;pány bylo Darje Alexandrovně nepříjemné. Už po jediném dni jasně cítila, stejně jako její hostitelé, že se k&nbsp;sobě nehodí a&nbsp;že bude lépe se nescházet. Jen Anně bylo smutno. Věděla, že nyní, když Dolly odjede, nikdo už neoživí v&nbsp;její duši city, které se v&nbsp;ní rozbouřily při tomto shledání. Bylo bolestné ty city jitřit, ale přesto věděla, že je to nejlepší část její duše a&nbsp;že tato část její duše kvapem zarůstá v&nbsp;životě, jaký vede.</p>
			<p class="MLP-text">Jakmile se Darja Alexandrovna octla v&nbsp;polích, měla příjemný pocit úlevy a&nbsp;byla by se sloužících ráda zeptala, jak se jim u&nbsp;Vronského líbilo, když kočí Filip začal sám:</p>
			<p class="MLP-text">„Boháči, to zas jsou, ale dali nám všeho všudy tři mírky ovsa. Než bylo ráno, koně všecko sežrali. Co s&nbsp;třema mírkama? To je jen tak pro chuť. V&nbsp;hospodě oves dneska stojí pětačtyrycet kopejek. Však u&nbsp;nás, když někdo přijede, dostanou koně, kolik sežerou.“</p>
			<p class="MLP-text">„Lakomý pán,“ přisvědčil kancelista.</p>
			<p class="MLP-text">„No, a&nbsp;líbili se ti jeho koně?“ zeptala se Darja Alexandrovna.</p>
			<p class="MLP-text">„Koně&nbsp;– to je bez řečí. A&nbsp;taky strava byla dobrá. Ale tak vám mi přišlo nějak smutno, Darjo Alexandrovno, nevím, co vy,“ řekl a&nbsp;otočil se k&nbsp;ní hezkým, dobromyslným obličejem.</p>
			<p class="MLP-text">„Však mně taky. Co myslíš, dojedem kvečeru?“</p>
			<p class="MLP-text">„Musíme dojet.“</p>
			<p class="MLP-text">Když se Darja Alexandrovna vrátila domů a&nbsp;shledala, že jsou všichni zdrávi a&nbsp;nějak zvlášť milí, vykládala velice živě o&nbsp;svém výletu, o&nbsp;vlídném přijetí, kterého se jí dostalo, o&nbsp;přepychu a&nbsp;vytříbeném způsobu života u&nbsp;Vronských i&nbsp;o&nbsp;jejich zábavách, a&nbsp;nedovolila nikomu, aby proti nim řekl byť jediné slovo.</p>
			<p class="MLP-text">„Člověk musí znát Annu a&nbsp;Vronského&nbsp;– a&nbsp;toho jsem teď líp poznala&nbsp;–, aby si uvědomil, jak jsou milí a&nbsp;dojemní,“ říkala teď zcela upřímně, když zapomněla na nejasný pocit nespokojenosti a&nbsp;stísněnosti, který tam zakoušela.</p>
<p class="MLP-text"><br/></p>
			<div class="footnotes">
				<div class="footnote">
					<p class="MLP-pozn-pod-carou"><a id="footnote-3409-38" class="footnote-anchor" href="#footnote-3409-38-backlink">38</a>  Nesmírně přízemní. <span class="MLP-znak-kurziva-9b char-style-override-3">(franc.)</span></p>
				</div>
			</div>
		</div>
</body>
</html>