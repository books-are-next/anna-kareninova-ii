<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>anna_karenina_2-66</title>
		<link href="../Styles/anna_karen_idstyles.css" rel="stylesheet" type="text/css"/>
	</head>
	<body id="anna_karenina_2" xml:lang="cs-CZ">
		<div>
			<p id="toc_marker-2-30" class="MLP-uroven2-kapitola"><a id="x.11178"></a>XXX</p>
			<p class="MLP-text-bez1radku">Svijažskij vzal Levina pod paží a&#160;šel s&#160;ním ke svým přátelům. Teď už nebylo možné vyhnout se Vronskému. Stál s&#160;Oblonským a&#160;Koznyšovem a&#160;díval se přímo na přicházejícího Levina.</p>
			<p class="MLP-text">„Těší mě. Měl jsem tuším potěšení setkat se s&#160;vámi… u&#160;kněžny Ščerbacké,“ řekl, když podával Levinovi ruku.</p>
			<p class="MLP-text">„Ano, na naše setkání se dobře pamatuju,“ řekl Levin. Zbrunátněl, ihned se otočil a&#160;dal se do řeči s&#160;bratrem.</p>
			<p class="MLP-text">Vronskij se jen nepatrně usmál, hovořil dál se Svijažským a&#160;patrně neměl žádný zájem navazovat s&#160;Levinem nějaký rozhovor. Ale Levin se za řeči s&#160;bratrem neustále po Vronskému ohlížel a&#160;přemýšlel, co by mu řekl, aby napravil svou nezdvořilost.</p>
			<p class="MLP-text">„Co teď přijde?“ zeptal se Levin, ohlížeje se po Svijažském a&#160;Vronském.</p>
			<p class="MLP-text">„Jde o&#160;Snětkova. Musí se vzdát kandidatury, anebo ji přijmout,“ odpověděl Svijažskij.</p>
			<p class="MLP-text">„A&#160;přijal ji, nebo ne?“</p>
			<p class="MLP-text">„V&#160;tom je ten háček, že ani to, ani ono,“ ozval se Vronskij.</p>
			<p class="MLP-text">„A&#160;když odmítne, kdo bude potom kandidovat?“ zeptal se Levin a&#160;díval se na Vronského.</p>
			<p class="MLP-text">„Kdo chce,“ pravil Svijažskij.</p>
			<p class="MLP-text">„Vy budete?“ otázal se Levin.</p>
			<p class="MLP-text">„Já rozhodně ne,“ řekl Svijažskij rozpačitě a&#160;vrhl ustrašený pohled na jízlivého pána, který stál vedle Koznyšova.</p>
			<p class="MLP-text">„A&#160;kdo tedy? Něvědovskij?“ řekl Levin už celý popletený.</p>
			<p class="MLP-text">Ale to bylo ještě horší. Něvědovskij a&#160;Svijažskij byli oba kandidáty.</p>
			<p class="MLP-text">„Já v&#160;žádném případě,“ ozval se jízlivý pán.</p>
			<p class="MLP-text">Byl to sám Něvědovskij. Svijažskij s&#160;ním seznámil Levina.</p>
			<p class="MLP-text">„Taky už tě to chytilo?“ pravil Oblonskij a&#160;mrkl na Vronského. „Je to jako dostihy. Můžeš sázet.“</p>
			<p class="MLP-text">„Jistě, člověka to chytí,“ řekl Vronskij. „A&#160;když se do toho jednou dá, chce věc dokončit. Musí bojovat!“ Vronskij se zachmuřil a&#160;sevřel silné čelisti.</p>
			<p class="MLP-text">„Ale ten Svijažskij se vyzná! Všecko je mu tak jasné.“</p>
			<p class="MLP-text">„Ó&#160;ano,“ řekl Vronskij roztržitě.</p>
			<p class="MLP-text">Nastalo mlčení, za něhož Vronskij&#160;– protože někam se dívat musel&#160;– pohlédl na Levina, na jeho nohy, stejnokroj, pak se mu podíval do obličeje, a&#160;když viděl zasmušilý zrak, který se na něho upíral, řekl, aby vůbec něco řekl:</p>
			<p class="MLP-text">„A&#160;jak to, že trvale žijete na venkově a&#160;přitom nejste smírčím soudcem? Nemáte stejnokroj smírčího soudce.“</p>
			<p class="MLP-text">„Proto, že smírčí soud pokládám za hloupou instituci,“ odpověděl Levin nevrle, ačkoli celou dobu čekal, kdy bude mít příležitost rozhovořit se s&#160;Vronským, aby mohl napravit svou nezdvořilost.</p>
			<p class="MLP-text">„To bych netvrdil, naopak,“ s&#160;klidným údivem řekl Vronskij.</p>
			<p class="MLP-text">„Jsou to hračičky,“ přerušil ho Levin. „Smírčí soudce nepotřebujeme. Celých osm let jsem neměl ani jeden případ. A&#160;pokud jsem nějaký měl, vždycky to obrátili naruby. Smírčí soudce je čtyřicet verst od nás. Kvůli věci, v&#160;které jde o&#160;dva ruble, musím posílat právního zástupce, který mě přijde na patnáct rublů.“</p>
			<p class="MLP-text">A&#160;Levin vyprávěl, jak chalupník ukradl mlynáři mouku, a&#160;když se mlynář ozval, žaloval ho chalupník pro urážku na cti. Nebylo to vůbec k&#160;věci, znělo to hloupě a&#160;Levin to sám cítil, když to všecko vykládal.</p>
			<p class="MLP-text">„Ó,&#160;to je samorost!“ prohlásil Oblonskij se svým nejcukrovějším úsměvem. „Ale už pojďte, zdá se, že se hlasuje…“</p>
			<p class="MLP-text">A&#160;rozešli se.</p>
			<p class="MLP-text">„Nechápu,“ řekl Koznyšov, jemuž neušlo, jakého přehmatu se bratr dopustil, „nechápu, jak někdo může tak absolutně postrádat jakýkoli politický takt. Tohle nám Rusům chybí. Gubernský <span>maršálek</span> je náš odpůrce a&#160;ty se s&#160;ním přítelíčkuješ a&#160;prosíš ho, aby kandidoval. A&#160;hrabě Vronskij… Nebudu s&#160;ním pěstovat nějaké přátelské styky. Zval mě na oběd a&#160;já k&#160;němu nepojedu. Ale je to náš člověk, tak proč si z&#160;něho dělat nepřítele? A&#160;potom, ptáš se Něvědovského, jestli bude kandidovat. To se nedělá.“</p>
			<p class="MLP-text">„Už se v&#160;ničem nevyznám! A&#160;stejně to jsou samé hlouposti,“ odpověděl Levin mrzutě.</p>
			<p class="MLP-text">„Ovšem, říkáš, že to jsou samé hlouposti, ale jak o&#160;ně zavadíš, všecko popleteš.“</p>
			<p class="MLP-text">Levin se odmlčel a&#160;vstoupili společně do velkého sálu. Gubernský maršálek sice tušil nastraženou past a&#160;ani nebyl navrhován všemi, ale přece se odhodlal kandidovat. V&#160;sále všecko ztichlo a&#160;tajemník hromovým hlasem oznámil, že na hodnost gubernského maršálka kandiduje gardový rytmistr Michail Stěpanovič Snětkov.</p>
			<p class="MLP-text">„Polož ji napravo,“ pošeptal Oblonskij Levinovi, který společně s&#160;bratrem přistoupil hned za maršálkem ke stolu. Ale Levin už zapomněl, co mu přátelé vykládali o&#160;svém plánu, a&#160;bál se, že se Oblonskij zmýlil, když řekl napravo. Levin přistoupil k&#160;urně, držel kuličku v&#160;pravé ruce, ale pak si ji v&#160;domnění, že se mýlí, přendal už před urnou do levé ruky a&#160;patrně ji potom vložil nalevo. Znalec stojící vedle urny, který z&#160;pouhého pohybu lokte dovedl uhádnout, kam kdo kuličku klade, se nespokojeně zamračil. Neměl na čem pocvičit svůj bystrozrak.</p>
			<p class="MLP-text">Všechno zmlklo a&#160;bylo slyšet, jak sečítají kuličky. Potom zazněl do ticha hlas, který oznámil počet hlasů pro a&#160;proti.</p>
			<p class="MLP-text">Maršálek byl zvolen značnou většinou hlasů. Všechno zahučelo a&#160;horempádem se řítilo ke dveřím. Vstoupil Snětkov a&#160;šlechtici se k&#160;němu hrnuli s&#160;gratulacemi.</p>
			<p class="MLP-text">„Tak už je po všem?“ ptal se Levin Koznyšova.</p>
			<p class="MLP-text">„Teprve to začíná,“ s&#160;úsměvem za Koznyšova odpověděl Svijažskij. „Protikandidát může získat víc hlasů.“</p>
			<p class="MLP-text">Na to Levin zase úplně zapomněl. Vzpomněl si až teď, že jde o&#160;nějakou finesu, ale nebavilo ho rozpomínat se, v&#160;čem vlastně záleží. Propadl trudnomyslnosti a&#160;rád by z&#160;toho davu unikl.</p>
			<p class="MLP-text">Protože si ho nikdo nevšímal a&#160;nikdo ho ani nepotřeboval, odkradl se do malého sálu, kde bylo občerstvení, a&#160;pocítil velkou úlevu, když opět spatřil číšníky. Stařičký číšník se ho zeptal, zda si přeje něco k&#160;jídlu, a&#160;Levin přisvědčil. Dal si kotletu s&#160;fazolkami, porozprávěl s&#160;číšníkem o&#160;jeho dřívějších pánech, a&#160;poněvadž už se mu nechtělo do sálu, kde se mu nelíbilo, šel se projít na galerii.</p>
			<p class="MLP-text">Galerie byla plná dam ve svátečním, které se nahýbaly přes zábradlí a&#160;dávaly bedlivý pozor, aby jim neuklouzlo ani slovo z&#160;toho, co se mluvilo dole. Kolem dam seděli a&#160;stáli elegantní advokáti, profesoři gymnázia s&#160;brýlemi a&#160;důstojníci. Všude se mluvilo o&#160;volbách a&#160;o&#160;tom, jak je maršálek vyčerpán a&#160;jak pěkná byla debata. V&#160;jedné skupince slyšel Levin chválit svého bratra. Jakási dáma říkala advokátovi:</p>
			<p class="MLP-text">„Jsem tak ráda, že jsem slyšela Koznyšova! To stojí za to, zůstat chvíli bez jídla. Báječné! A&#160;jak je mu krásně rozumět! To u&#160;vás u&#160;soudu nikdo neumí takhle mluvit. Jenom Majdl a&#160;ještě to zdaleka není takový řečník.“</p>
			<p class="MLP-text">Levin si vyhledal volné místo u&#160;zábradlí, opřel se a&#160;díval se a&#160;poslouchal.</p>
			<p class="MLP-text">Všichni šlechtici seděli za přepážkami, rozděleni podle okresů. Uprostřed sálu stál muž ve stejnokroji a&#160;vysokým, zvučným hlasem oznamoval: „Na hodnost gubernského maršálka šlechty kandiduje štábní rytmistr Jevgenij Ivanovič Opuchtin!“</p>
			<p class="MLP-text">Nastalo mrtvé ticho, až se ozval slabý stařecký hlas:</p>
			<p class="MLP-text">„Vzdal se!“</p>
			<p class="MLP-text">„Kandiduje dvorní rada Petr Petrovič Bol,“ opět spustil hlas.</p>
			<p class="MLP-text">„Vzdal se!“ zazněl mladistvý pisklavý hlas.</p>
			<p class="MLP-text">Znova začínalo totéž a&#160;znova „vzdal se“. Tak to trvalo asi hodinu. Levin opřen o&#160;zábradlí se díval a&#160;poslouchal. Zpočátku se divil a&#160;<span>snažil</span> se pochopit, co to znamená; když potom nabyl jistoty, že to zanic nepochopí, začal se nudit. Pak si vzpomněl na všecko to rozčilení a&#160;zlobu, jež viděl na všech přítomných, a&#160;bylo mu smutno. R<span>ozhodl se, že odejde, a&#160;zamířil dolů. Když procházel předsíní galerie, potkal unylého gymnazistu s&#160;opuchlýma očima, který tu chodil sem a&#160;tam. Na schodech potkal dvojici. Byla to dáma rychle cupitající na vysokých podpatcích a&#160;svižný náměstek státního zástupce.</span></p>
			<p class="MLP-text">„Říkal jsem vám, že nic nezmeškáte,“ pravil náměstek ve chvíli, když Levin ustoupil dámě z&#160;cesty.</p>
			<p class="MLP-text">Levin už byl na schodišti vedoucím k&#160;východu a&#160;vytahoval z&#160;kapsy u&#160;vesty lístek od šatny, když ho dopadl tajemník. „Račte do sálu, Konstantine Dmitriči, hlasuje se.“</p>
			<p class="MLP-text">Hlasovalo se o&#160;Něvědovském, který tak rozhodně odmítal kandidaturu.</p>
			<p class="MLP-text">Levin přistoupil ke dveřím sálu. Byly zamčeny. Tajemník zaklepal, dveře se otevřely a&#160;kolem Levina proklouzli ven dva statkáři, celí zčervenalí.</p>
			<p class="MLP-text">„Už to není k&#160;vydržení,“ řekl jeden z&#160;nich.</p>
			<p class="MLP-text">Za statkářem se vynořil obličej gubernského maršálka. Vypadal hrozně ve své únavě a&#160;strachu.</p>
			<p class="MLP-text">„Říkal jsem ti, že nemáš nikoho pouštět ven!“ okřikl sluhu.</p>
			<p class="MLP-text">„Já jsem pouštěl pány dovnitř, Vaše Excelence!“</p>
			<p class="MLP-text">„Bože, bože!“ Gubernský maršálek těžce vzdychl a&#160;se svěšenou hlavou se unaveně šoural ve svých bílých kalhotách středem sálu k&#160;velkému stolu.</p>
			<p class="MLP-text">Něvědovskíj získal víc hlasů, jak se také očekávalo, a&#160;stal se gubernským maršálkem. Mnoha lidem bylo veselo, mnozí byli spokojení a&#160;šťastní, bylo mnoho nadšených i&#160;mnoho nespokojených a&#160;nešťastných. Gubernský maršálek byl zoufalý a&#160;nedovedl to skrýt. Když Něvědovskij vycházel ze sálu, obklopil ho celý zástup a&#160;u&#160;vytržení ho následoval, stejně jako následoval první den gubernátora, když zahájil volby, a&#160;stejně jako následoval Snětkova, když byl zvolen.</p>
		</div>
</body>
</html>