<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>anna_karenina_2-46</title>
		<link href="../Styles/anna_karen_idstyles.css" rel="stylesheet" type="text/css"/>
	</head>
	<body id="anna_karenina_2" xml:lang="cs-CZ" xmlns:xml="http://www.w3.org/XML/1998/namespace">
		<div>
			<p id="toc_marker-2-10" class="MLP-uroven2-kapitola">X</p>
			<p class="MLP-text-bez1radku">Váseňka poháněl koně tak zčerstva, že přijeli k&nbsp;bažině příliš brzo, ještě když bylo vedro.</p>
			<p class="MLP-text">Když dojeli k&nbsp;pořádné bažině, hlavnímu cíli výpravy, uvažoval Levin mimoděk o&nbsp;tom, jak by se zbavil Váseňky, aby mohl nerušeně chodit sám. Stěpan Arkaďjič si asi přál totéž a&nbsp;Levin mu četl ve tváři starostlivost, jaká se vždy projevuje u&nbsp;pravého lovce před zahájením lovu, a&nbsp;pozoroval na něm i&nbsp;výraz jistého dobromyslného šibalství, které mu bylo vlastní.</p>
			<p class="MLP-text">„Jak tedy půjdeme? Vypadá to tu znamenitě, jak vidím, a&nbsp;jsou tu i&nbsp;jestřábi,“ řekl Oblonskij a&nbsp;ukázal na dva velké ptáky, kroužící nad ostřicí. „Kde jsou jestřábi, tam budou i&nbsp;sluky.“</p>
			<p class="MLP-text">„Tak poslyšte, pánové,“ začal Levin, poněkud zamračen si popotáhl boty a&nbsp;prohlížel zápalky u&nbsp;pušky. „Vidíte tam tu ostřici?“ Ukázal na ostrůvek temné zeleně uprostřed obrovské, zpola posečené mokré louky, která se prostírala na levém břehu řeky. „Bažina začíná tady, přímo před vámi, vidíte&nbsp;– tam, kde je víc zeleně. Odtud se táhne doprava, kde se pasou koně. Jsou tam kopečky a&nbsp;zdržují se tam sluky. A&nbsp;kolem té ostřice až tam k&nbsp;tomu olšoví a&nbsp;až ke mlýnu. Vidíš, tamhle, co je ta zátoka. To je nejlepší místo. Jednou jsem tam střelil sedmnáct bekasin. Rozejdeme se s&nbsp;dvěma psy na různé strany a&nbsp;tam u&nbsp;mlýna se sejdeme.“</p>
			<p class="MLP-text">„Tak kdo půjde doprava a&nbsp;kdo doleva?“ otázal se Stěpan Arkaďjič. „Vpravo je bažina širší, jděte tam vy dva a&nbsp;já půjdu doleva,“ řekl naoko ledabyle.</p>
			<p class="MLP-text">„Výborně! My uděláme větší trefu. Tak půjdem, půjdem!“ vpadl mu do řeči Váseňka.</p>
			<p class="MLP-text">Levinovi nezbylo než souhlasit, a&nbsp;tak se rozešli na různé strany.</p>
			<p class="MLP-text">Sotva vešli do mokřiny, oba psi najednou zavětřili a&nbsp;běželi k&nbsp;místu, kde byla rez. Levin znal u&nbsp;Lasky toto hledání, obezřelé a&nbsp;neurčité. Znal i&nbsp;místo a&nbsp;očekával, že tam bude hejno bekasin.</p>
			<p class="MLP-text">„Veslovskij, držte se vedle mne!“ úzkostlivě řekl druhovi, který se za ním čvachtal vodou. Po náhodném výstřelu na Kolpenské bažině se teď mimoděk zajímal, kam míří Váseňkova puška.</p>
			<p class="MLP-text">„Ne, já bych vám překážel, na mě nemyslete.“</p>
			<p class="MLP-text">Ale Levin chtěj nechtěj myslil a&nbsp;vzpomínal na Kittina slova, která mu řekla na rozloučenou: „Pozor, ať se tam nepostřílíte.“ Psi přicházeli blíž a&nbsp;blíž, vzájemně se míjeli, každý šel po své stopě. Levin čekal tak napjatě, že mlaskot vlastních podpatků, jak je vytahoval z&nbsp;rezavého bahna, mu zněl jako volání bekasiny, a&nbsp;tak se chápal pušky a&nbsp;svíral pažbu.</p>
			<p class="MLP-text">„Bác! Bác!“ prásklo mu do ucha. To Váseňka vystřelil do hejna kačen, které kroužily nad bažinou a&nbsp;v&nbsp;té chvíli letěly příliš daleko. Než se Levin nadál, pískla jedna bekasina, druhá, třetí, a&nbsp;ještě asi osm kusů se vzneslo jeden za druhým.</p>
			<p class="MLP-text">Stěpan Arkaďjič srazil jednu v&nbsp;okamžiku, kdy chtěla začít kličkovat, a&nbsp;bekasina padla do třasoviska jako kámen. Oblonskij zvolna zalícil na druhou, která ještě letěla nízko k&nbsp;ostřici, třeskla rána a&nbsp;bekasina spadla; bylo vidět, jak vyskakuje z&nbsp;posečené ostřice a&nbsp;tluče zdravým, vespod bílým křídlem.</p>
			<p class="MLP-text">Levinovi štěstí tolik nepřálo. Střelil po první bekasině příliš zblízka a&nbsp;chybil; zamířil na ni, když už stoupala vzhůru, ale vtom mu pod nohama vylétla ještě jedna, takže se ve zmatku minul podruhé.</p>
			<p class="MLP-text">Zatímco nabíjeli, vzlétla ještě jedna bekasina a&nbsp;Veslovskij, který už měl nabito, vypálil po vodě ještě dvě brokové rány. Stěpan Arkaďjič sebral své bekasiny a&nbsp;rozzářeně se podíval na Levina.</p>
			<p class="MLP-text">„Teď se rozejdeme,“ řekl, hvízdl na psa a&nbsp;s&nbsp;připravenou puškou, trochu napadaje na levou nohu, vykročil jedním směrem. Levin a&nbsp;Veslovskij šli směrem opačným.</p>
			<p class="MLP-text">Kdykoli se Levinovi nezdařily první rány, vždycky se zlobil a&nbsp;vzte­kal a&nbsp;pak celý den střílel špatně. Dnes to bylo stejné. Bekasin bylo velice mnoho. Před psy i&nbsp;lovcům pod nohama neustále vyletovaly bekasiny a&nbsp;Levin by byl mohl všecko napravit. Ale čím víc střílel, tím větší ostudu si dělal před Veslovským, který vesele pálil na dostřel i&nbsp;mimo dostřel, nic netrefil a&nbsp;nijak se tím netrápil. Levin se ukvapoval, byl netrpělivý, rozčiloval se čím dál víc a&nbsp;nakonec už skoro nedoufal, že něco trefí. I&nbsp;Laska to snad poznala. Hledala teď nějak líně a&nbsp;jaksi nechápavě a&nbsp;vyčítavě se ohlížela po lovcích. Rána stíhala ránu. Lovci byli zahaleni prachovým dýmem, ale ve velké, rozměrné síťce Levinovy lovecké brašny měli jen tři maličké, lehounké bekasiny. A&nbsp;to ještě jednu střelil Veslovskij a&nbsp;jedna byla společná. Mezitím se na druhé straně bažiny ozývaly sice ne časté, ale zato úspěšné (jak se zdálo Levinovi) rány, a&nbsp;téměř po každé z&nbsp;nich bylo slyšet Stěpana Arkaďjiče: „Kraku, aport!“</p>
			<p class="MLP-text">To Levina rozčilovalo ještě víc. Bekasiny ustavičně kroužily nad ostřicí. Čvachtání po zemi a&nbsp;kvorkání ve vzduchu se bez ustání ozývalo ze všech stran; bekasiny, prve vyplašené, brázdily vzduch a&nbsp;snášely se před lovce. Místo dvou jestřábů jich teď s&nbsp;křikem kroužilo nad bažinou na tucty.</p>
			<p class="MLP-text">Levin a&nbsp;Veslovskij přešli bažinu víc než do poloviny a&nbsp;dostali se k&nbsp;místu, kde byla kosná louka, rozdělená na dlouhé pruhy sahající k&nbsp;ostřici a&nbsp;vymezená prošlapanými cestičkami nebo pokosenými řádky. Většina dílců už byla posečena.</p>
			<p class="MLP-text">Ačkoli byla malá naděje, že by na neposečené louce našli tolik, co na posečené, slíbil Levin Oblonskému, že se sejdou, a&nbsp;proto šel se svým společníkem dále přes posečené i&nbsp;neposečené dílce.</p>
			<p class="MLP-text">„Hej, páni myslivci!“ zavolal na ně jeden z&nbsp;rolníků, kteří seděli u&nbsp;vozu, z&nbsp;něhož byli vypraženi koně. „Pojďte s&nbsp;náma obědvat! Dáme si kořalku!“</p>
			<p class="MLP-text">Levin se ohlédl.</p>
			<p class="MLP-text">„Jen pojď!“ zavolal veselý vousáč s&nbsp;červeným obličejem, zasvítil bílými zuby a&nbsp;pozdvihl zelenou láhev, která se třpytila v&nbsp;slunci.</p>
			<p class="MLP-text">„Co to říkají?“ ptal se Veslovskij.</p>
			<p class="MLP-text">„Zvou nás na vodku. Nejspíš si rozdělovali louku. Já bych se napil,“ řekl Levin ne bez postranního úmyslu, neboť doufal, že Veslovskij se dá zlákat vodkou a&nbsp;půjde k&nbsp;nim.</p>
			<p class="MLP-text">„A&nbsp;proč nás zvou?“</p>
			<p class="MLP-text">„Tak, baví se. Jen jděte za nimi, vážně. Bude vás to zajímat.“</p>
			<p class="MLP-text">„Allons, c’est curieux.“<span class="char-style-override-1"><a id="footnote-3409-18-backlink" class="footnote-link" href="#footnote-3409-18">18</a></span><span class="Footnote-reference char-style-override-4"></span></p>
			<p class="MLP-text">„Jen jděte, ke mlýnu trefíte!“ zavolal Levin, a&nbsp;když se ohlédl, s&nbsp;uspokojením viděl, že Veslovskij, shrbený a&nbsp;klopýtající únavou, pušku v&nbsp;natažené ruce, se brodí přes bažinu k&nbsp;sedlákům.</p>
			<p class="MLP-text">„Pojď taky!“ volal sedlák na Levina. „Neboj se! Sníš si pirožek!“</p>
			<p class="MLP-text">Levin měl tisíc chutí napít se vodky a&nbsp;sníst krajíček chleba. Byl vyčerpán a&nbsp;cítil, jak plete nohama a&nbsp;s&nbsp;jakou námahou je vytahuje z&nbsp;třasoviska. Na okamžik zaváhal. Ale pes už zase vystavoval. A&nbsp;z&nbsp;Levina rázem spadla všechna únava a&nbsp;svižně kráčel po třasovisku k&nbsp;němu. Pod nohama mu vylétla bekasina. Levin vystřelil a&nbsp;složil ji, ale pes vystavoval ještě.</p>
			<p class="MLP-text">„Vem si!“ Před psem se vznesla další. Levin vypálil. Ale měl smůlu. Chybil, a&nbsp;když šel hledat střelenou bekasinu, nenašel ani tu. Prolezl ostřici křížem krážem, ale Laska mu nevěřila, že trefil, a&nbsp;když ji posílal hledat, dělala, že hledá, ale nehledala.</p>
			<p class="MLP-text">Ani bez Váseňky, kterému Levin vyčítal svůj nezdar, to nebylo lepší. I&nbsp;tady bylo hojně bekasin, ale Levin pořád a&nbsp;pořád střílel vedle.</p>
			<p class="MLP-text">Šikmé paprsky sluneční dosud pálily. Oděv, skrz naskrz propocený, se mu lepil na tělo. Levá bota, plná vody, byla těžká a&nbsp;čvachtala. Po tváři, špinavé od usazeného střelného prachu, se mu řinuly krůpěje potu.</p>
			<p class="MLP-text">V&nbsp;ústech měl hořko, do nosu mu čpěl prach a&nbsp;rezavá voda, v&nbsp;uších mu znělo neúnavné kvorkání bekasin. Hlavní se nemohl dotknout, jak byly rozpálené. Srdce mu prudce a&nbsp;přerývaně tlouklo, ruce se třásly rozčilením a&nbsp;znavené nohy klopýtaly a&nbsp;motaly se mezi hrbolky a&nbsp;třasoviskem. Ale pořád chodil a&nbsp;střílel. Opět se hanebně minul a&nbsp;nakonec mrštil puškou a&nbsp;kloboukem o&nbsp;zem.</p>
			<p class="MLP-text">„Ne, musím se trochu vzpamatovat!“ řekl si. Zdvihl pušku a&nbsp;klobouk, zavolal na Lasku a&nbsp;vybředl z&nbsp;bažiny. Když se octl na suché půdě, sedl si na hromádku hlíny, zul se, vylil z&nbsp;boty vodu, pak šel k&nbsp;bažině, napil se vody s&nbsp;příchutí rzi, navlhčil rozpálené hlavně a&nbsp;opláchl si obličej a&nbsp;ruce. Osvěžen se vracel k&nbsp;místu, kam se snesla bekasina, tentokrát s&nbsp;pevným úmyslem, že se nebude unáhlovat.</p>
			<p class="MLP-text">Chtěl zůstat klidný, ale bylo to stejné. Prst tiskl spoušť dříve, než vzal pernatce na mušku. Šlo to pořád hůř a&nbsp;hůř.</p>
			<p class="MLP-text">Měl v&nbsp;brašně jenom pět kusů, když vyšel z&nbsp;bažiny k&nbsp;olší, kde se měl setkat se Stěpanem Arkaďjičem.</p>
			<p class="MLP-text">Dříve než ho zahlédl, uviděl jeho psa. Krak vyrazil od vyvrácené olše, celý černý od smrdutého bahna, a&nbsp;vítězoslavně očichal Lasku. Za Krakem se ve stínu olší vynořila i&nbsp;urostlá postava Stěpana Arka­ďjiče. Šel k&nbsp;němu stále tak belhavě, celý rudý a&nbsp;zpocený, s&nbsp;rozepnutým límečkem.</p>
			<p class="MLP-text">„Tak co? Pálili jste o&nbsp;všecko pryč!“ řekl s&nbsp;veselým úsměvem.</p>
			<p class="MLP-text">„A&nbsp;co ty?“ otázal se Levin. Ale ani se nemusel ptát, poněvadž už viděl plnou brašnu.</p>
			<p class="MLP-text">„Ušlo to.“</p>
			<p class="MLP-text">Měl čtrnáct kusů.</p>
			<p class="MLP-text">„Znamenitá bažina. Tobě jistě překážel Veslovskij. Dva s&nbsp;jedním psem, to dost dobře nejde,“ řekl Oblonskij, aby oslabil svůj triumf.</p>
<p class="MLP-text"><br/></p>
			<div class="footnotes">
				<div class="footnote">
					<p class="MLP-pozn-pod-carou"><a id="footnote-3409-18" class="footnote-anchor" href="#footnote-3409-18-backlink">18</a>  Pojďme, to je zajímavé. <span class="MLP-znak-kurziva-9b char-style-override-3">(franc.)</span></p>
				</div>
			</div>
		</div>
</body>
</html>