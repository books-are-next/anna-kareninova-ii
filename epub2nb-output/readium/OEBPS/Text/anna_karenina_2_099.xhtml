<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>anna_karenina_2-96</title>
		<link href="../Styles/anna_karen_idstyles.css" rel="stylesheet" type="text/css"/>
	</head>
	<body id="anna_karenina_2" xml:lang="cs-CZ">
		<div>
			<p id="toc_marker-3-27" class="MLP-uroven2-kapitola">XXVII</p>
			<p class="MLP-text-bez1radku">„Odjel! Je konec!“ řekla si Anna, stojíc u&#160;okna. A&#160;dojem temnoty, když včera zhasla svíce, i&#160;dojem z&#160;děsivého snu splynuly v&#160;celek a&#160;jako odpověď na tu otázku jí naplnily srdce mrazivou hrůzou.</p>
			<p class="MLP-text">„Ne, to není možné!“ vykřikla, přešla pokojem a&#160;prudce zazvonila. Tolik se teď hrozila samoty, že nečekala, až sluha přijde, a&#160;šla mu naproti.</p>
			<p class="MLP-text">„Zjistěte mi, kam jel hrabě,“ řekla.</p>
			<p class="MLP-text">Sluha odpověděl, že do stájí.</p>
			<p class="MLP-text">„Pan hrabě nechá vzkazovat, jestli si přejete vyjet, že se koleska hned vrátí.“</p>
			<p class="MLP-text">„Dobře. Počkejte. Hned napíšu lístek. Pošlete s&#160;ním Michajla do stájí. Ale rychle.“</p>
			<p class="MLP-text">Sedla si a&#160;napsala:</p>
			<p class="MLP-text">„Udělala jsem chybu. Vrať se domů, musíme si promluvit. Proboha Tě prosím, přijeď, mám hrozný strach.“</p>
			<p class="MLP-text">Zalepila lístek a&#160;odevzdala jej sluhovi.</p>
			<p class="MLP-text">Bála se teď zůstat sama, a&#160;jakmile se sluha vzdálil, vyšla ven a&#160;zamířila do dětského pokoje.</p>
			<p class="MLP-text">Co naplat, není to ono, není to on! Kde jsou jeho modré oči, milý nesmělý úsměv? To byla její první myšlenka, když uviděla svou baculatou růžovou holčičku s&#160;kadeřavými černými vlasy místo Serjoži, jehož ve svém myšlenkovém zmatku doufala spatřit v&#160;dětském pokoji. Holčička seděla u&#160;stolu, vytrvale a&#160;silně do něho tloukla zátkou a&#160;očima černýma jako trnky se nechápavě dívala na matku. Anna řekla Angličance, že je zcela zdráva a&#160;zítra odjíždí na venkov, a&#160;potom si sedla k&#160;holčičce a&#160;začala před ní kroutit zátkou od karafy. Ale hlasitý, zvonivý smích dítěte a&#160;pohyb, jak trhlo obočím, připomněl Anně Vronského tak živě, že potlačila vzlyk, rychle vstala a&#160;odešla. „Je opravdu konec všemu? Ne, to není možné,“ myslila si. „On se vrátí. Ale jak mi vysvětlí ten úsměv, to oživení po tom, co mluvil s&#160;ní? I&#160;když mi to nevysvětlí, stejně mu uvěřím. Kdybych neuvěřila, zbylo by mi jediné&#160;– ale já nechci.“</p>
			<p class="MLP-text">Podívala se na hodiny. Uběhlo dvanáct minut. Teď už dostal lístek a&#160;jede zpátky. Nebude to dlouho trvat, ještě deset minut… Ale co když nepřijede? Ne, to není možné. Ale nesmí ji vidět s&#160;uplakanýma očima. Půjde se umýt. Ano, a&#160;česala se vůbec, nebo ne? Tak se v&#160;duchu ptala, ale nemohla si vzpomenout. Ohmatala si hlavu. Ano, je učesaná, ale kdy se vlastně česala? Vůbec se nepamatovala. Ani nevěřila vlastní ruce a&#160;přistoupila k&#160;zrcadlu, aby viděla, zda je opravdu učesaná. Byla, ale nemohla si vzpomenout, kdy to dělala. „Kdo je to?“ myslila si, když se dívala do zrcadla na rozpálený obličej s&#160;podivně se lesknoucíma očima, které na ni ulekaně zíraly. „Ale <span>vždyť</span> jsem to já,“ pochopila náhle, a&#160;jak se tak zhlížela celá v&#160;zrcadle, pojednou na sobě ucítila jeho polibky, zachvěla se a&#160;trhla rameny. Potom si zdvihla ruku ke rtům a&#160;políbila ji.</p>
			<p class="MLP-text">Co to, začíná šílet? Šla do ložnice, kde Anuška uklízela.</p>
			<p class="MLP-text">„Anuško,“ řekla. Stoupla si před komornou a&#160;dívala se na ni, ale sama nevěděla, co jí řekne.</p>
			<p class="MLP-text">„Chtěla jste jet k&#160;Darje Alexandrovně,“ jaksi s&#160;porozuměním řekla komorná.</p>
			<p class="MLP-text">„K&#160;Darje Alexandrovně? Ano, pojedu.“</p>
			<p class="MLP-text">Patnáct minut tam, patnáct minut zpět. Už jede, hned přijede. Vytáhla hodinky a&#160;podívala se na ně. Ale jak mohl odjet a&#160;nechat ji v&#160;takovém stavu? Jak může žít, když se s&#160;ní neusmířil? Anna šla k&#160;oknu a&#160;vyhlížela ho na ulici. Časově to mohl stihnout, už by měl být tady. Ale snad špatně počítala, a&#160;tak začala znovu vzpomínat, kdy odjel, a&#160;počítat minuty.</p>
			<p class="MLP-text">Ve chvíli, kdy mířila k&#160;velkým hodinám, aby s&#160;nimi porovnala své hodinky, kdosi přijel. Vyhlédla a&#160;spatřila jeho kolesku. Ale nikdo nešel po schodech a&#160;dole se ozývaly hlasy. Byl to posel, který se vrátil koleskou. Šla k&#160;němu dolů.</p>
			<p class="MLP-text">„Pana hraběte jsem nezastihl. Odjel na nižněgorodskou dráhu.“</p>
			<p class="MLP-text">„Co chceš? Co je?“ obrátila se k&#160;veselému červenému Michajlovi, který jí podával nazpět lístek.</p>
			<p class="MLP-text">Vždyť on jej nedostal, uvědomila si.</p>
			<p class="MLP-text">„Jeď s&#160;tím lístkem na statek k&#160;hraběnce Vronské, rozumíš? A&#160;hned mi přivez odpověď,“ řekla poslovi.</p>
			<p class="MLP-text">„A&#160;já, co budu dělat?“ přemýšlela. Ovšem, pojede k&#160;Dolly, opravdu, jinak by se zbláznila. Ovšem, mohla by ještě telegrafovat. A&#160;napsala depeši:</p>
			<p class="MLP-text">„Musím s&#160;vámi mluvit, přijeďte ihned.“</p>
			<p class="MLP-text">Když odeslala telegram, šla se oblékat. Už oblečená a&#160;v&#160;klobouku se opět podívala obtloustlé, klidné Anušce do očí. V&#160;těch maličkých, dobráckých šedivých očích se zračil patrný soucit.</p>
			<p class="MLP-text">„Anuško milá, co mám dělat?“ s&#160;pláčem řekla Anna a&#160;bezmocně klesla do křesla.</p>
			<p class="MLP-text">„Nač si dělat starosti, Anno Arkaďjevno! Vždyť to se stává. Jen jeďte ven, aspoň přijdete na jiné myšlenky,“ řekla komorná.</p>
			<p class="MLP-text">„Ano, pojedu,“ trochu se vzchopila Anna a&#160;vstala. „A&#160;kdyby přišel telegram, ať ho za mnou pošlou k&#160;Darje Alexandrovně… Nebo ne, vrátím se sama.“</p>
			<p class="MLP-text">„Ano, nesmím přemýšlet, musím něco dělat, jet pryč, především&#160;– odjet z&#160;tohoto domu,“ řekla si a&#160;s&#160;hrůzou pozorovala, jak strašně jí tluče strdce. Chvatně vyšla ven a&#160;nasedla do kolesky.</p>
			<p class="MLP-text">„Kam račte?“ otázal se Petr, než se posadil na kozlík.</p>
			<p class="MLP-text">„Na Znamenku k&#160;Oblonským.“</p>
		</div>
</body>
</html>