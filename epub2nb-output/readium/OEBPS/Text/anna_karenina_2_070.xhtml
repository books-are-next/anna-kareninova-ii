<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>anna_karenina_2-67</title>
		<link href="../Styles/anna_karen_idstyles.css" rel="stylesheet" type="text/css"/>
	</head>
	<body id="anna_karenina_2" xml:lang="cs-CZ" xmlns:xml="http://www.w3.org/XML/1998/namespace">
		<div>
			<p id="toc_marker-2-31" class="MLP-uroven2-kapitola"><a id="x.11181"></a>XXXI</p>
			<p class="MLP-text-bez1radku">Nově zvolený gubernský maršálek a&nbsp;četní příslušníci vítězné strany obědvali toho dne u&nbsp;Vronského.</p>
			<p class="MLP-text">Vronskij přijel k&nbsp;volbám jednak proto, že se na venkově nudil a&nbsp;musel vůči Anně uplatnit své právo na svobodu, jednak aby podporou při volbách oplatil Svijažskému všechny služby, které mu prokázal při volbách do samosprávy, a&nbsp;především proto, aby přesně dostál povinnostem plynoucím z&nbsp;úlohy šlechtice a&nbsp;statkáře, kterou si zvolil. Ale nenadál se, že ho volby tolik zaujmou a&nbsp;strhnou a&nbsp;že si bude v&nbsp;té věci tak dobře vést. Byl zde v&nbsp;šlechtickém kruhu docela novým člověkem, ale patrně měl úspěch a&nbsp;nemýlil se, když se domníval, že už si mezi šlechtou získal vliv. Tomuto vlivu napomáhalo: jeho bohatství a&nbsp;urozenost; nádherný byt ve městě, který mu přenechal starý známý Širkov, jenž se zabýval peněžními obchody a&nbsp;založil v&nbsp;Kašinu vzkvétající banku; výtečný vlastní kuchař, kterého si Vronskij přivezl ze vsi; přátelství s&nbsp;gubernátorem, který byl jeho spolužákem, ke všemu spolužákem, nad nímž Vronskij držel ochrannou ruku; ale především to bylo jeho prosté chování, ke všem bez výjimky stejné, jež záhy přimělo většinu šlechticů, aby změnili svůj úsudek o&nbsp;jeho domnělé pýše. Sám cítil, že kromě toho potrhlého pána, manžela Kitty Ščerbacké, který mu zničehonic v&nbsp;bezuzdném vzteku napovídal spoustu nesmyslů, získal stoupence v&nbsp;každém šlechtici, s&nbsp;kterým se seznámil. Viděl jasně&nbsp;– a&nbsp;také ostatní to uznávali&nbsp;–, že hojnou měrou přispěl k&nbsp;úspěchu Něvědovského. A&nbsp;když teď u&nbsp;tabule oslavoval zvolení Něvědovského, měl příjemný pocit triumfu, že jeho vyvolenec zvítězil. Volby samy ho tak navnadily, že už pomýšlel na vlastní kandidaturu, bude-li do příštího tříletého období ženatý&nbsp;– asi tak, jako když mu žokej vyhrál cenu a&nbsp;on dostal chuť jet dostih sám.</p>
			<p class="MLP-text">Ale nyní se oslavovalo vítězství žokeje. Vronskij seděl v&nbsp;čele tabule, po jeho pravici mladý gubernátor, generál carské svity. Pro všecky to byl pán gubernie, jenž slavnostně zahajoval volby, proslovil řeč a&nbsp;v&nbsp;mnoha lidech budil úctu i&nbsp;podlízavost, jak Vronskij viděl. Ale pro Vronského to byl Kaťka Maslov (tak mu přezdívali ve vojenské gardové škole), který před ním upadal do rozpaků a&nbsp;kterému se Vronskij snažil dodat odvahy. Po pravici seděl Něvědovskij se svou mladistvou, neochvějnou a&nbsp;jízlivou tváří. Vronskij se k&nbsp;němu choval prostě a&nbsp;uctivě.</p>
			<p class="MLP-text">Svijažskij nesl svůj nezdar vesele. Ani to pro něho nebyl nezdar, jak sám prohlásil, když se obrátil s&nbsp;přípitkem k&nbsp;Něvědovskému; vždyť by se sotva našel lepší představitel nového směru, jímž se má šlechta brát. A&nbsp;proto každý, kdo má čest v&nbsp;těle&nbsp;– jak řekl&nbsp;–, přeje dnešnímu úspěchu a&nbsp;slaví jej.</p>
			<p class="MLP-text">Oblonskij byl také rád, že vesele strávil čas a&nbsp;že jsou všichni spokojeni. U&nbsp;znamenitého oběda se přetřásaly epizody z&nbsp;voleb. Svijažskij humorně předvedl maršálkův plačtivý projev a&nbsp;obrácen k&nbsp;Něvědovskému podotkl, že si Jeho Excelence musí zvolit jiný, složitější způsob revize pokladny, než jsou slzy. Jiný šprýmař vyprávěl, jak byli objednáni lokajové v&nbsp;punčochách pro ples u&nbsp;gubernského maršálka a&nbsp;jak je teď budou muset poslat zpátky, jestliže nový gubernský maršálek neuspořádá ples s&nbsp;lokaji v&nbsp;punčochách.</p>
			<p class="MLP-text">Kdykoli se při obědě někdo obracel k&nbsp;Něvědovskému, bylo slyšet samé „náš gubernský maršálek“ a&nbsp;„Vaše Excelence“.</p>
			<p class="MLP-text">Říkali to se stejným požitkem, s&nbsp;jakým lidé oslovují mladou paní „madame“ a&nbsp;příjmením mužovým. Něvědovskij se tvářil, že je k&nbsp;titulu lhostejný, ba dokonce jej přezírá, ale byl zřejmě šťasten a&nbsp;musel se držet na uzdě, aby nedal najevo nadšení, které by se nehodilo do nového, liberálního ovzduší.</p>
			<p class="MLP-text">Při obědě bylo odesláno několik telegramů lidem, kteří se zajímali o&nbsp;průběh voleb. Rozveselený Stěpan Arkaďjič poslal Darje Alexandrovně telegram tohoto znění: „Něvědovskij zvolen většinou dvanácti hlasů. Vyřiď dál.“ Nadiktoval jej hlasitě a&nbsp;přitom poznamenal: „Ať mají radost.“ A&nbsp;Darja Alexandrovna, když dostala depeši, jenom si povzdychla nad utraceným rublem a&nbsp;pochopila, že to bylo na konci oběda. Věděla, že je to Stivův koníček, ke konci oběda „faire jouer le télégraphe<span class="char-style-override-1"><a id="footnote-3409-42-backlink" class="footnote-link" href="#footnote-3409-42">42</a></span>“.</p>
			<p class="MLP-text">Všecko, včetně znamenitého oběda a&nbsp;vín nikoli od ruských obchodníků, nýbrž v&nbsp;originálních lahvích přímo z&nbsp;ciziny, bylo velice ušlechtilé, prosté a&nbsp;veselé. Do kroužku hostí v&nbsp;počtu asi dvaceti osob vybral Svijažskij muže stejného smýšlení, liberální, nové činitele, přitom lidi stejně vtipné, jako slušné. Pronášely se přípitky, rovněž zpola žertovné, pilo se na nového gubernského maršálka i&nbsp;na gubernátora, na ředitele banky i na „našeho milého hostitele.“</p>
			<p class="MLP-text">Vronskij byl spokojen. Nenadál se, že ve venkovském městě nalezne tak milé prostředí.</p>
			<p class="MLP-text">Ke konci oběda to bylo ještě veselejší. Gubernátor zval Vronského na koncert ve prospěch <span class="MLP-znak-kurziva-11b">bratrstva</span>, který pořádala jeho žena, jež by se s&nbsp;ním ráda seznámila.</p>
			<p class="MLP-text">„Bude tam ples a&nbsp;uvidíš naši přední krásku. Opravdu něco úžasného.“</p>
			<p class="MLP-text">„Not in my line,“<span class="char-style-override-1"><a id="footnote-3409-43-backlink" class="footnote-link" href="#footnote-3409-43">43</a></span> odpověděl Vronskij svým oblíbeným úslovím, ale přitom se usmál a&nbsp;slíbil, že přijede.</p>
			<p class="MLP-text">Když se mělo vstávat od stolu a&nbsp;všichni si zapálili, přišel k&nbsp;Vronskému jeho komorník s&nbsp;dopisem na podnose.</p>
			<p class="MLP-text">„Z&nbsp;Vozdviženského zvláštním poslem,“ hlásil a&nbsp;významně se přitom tvářil.</p>
			<p class="MLP-text">„To je zvláštní, jak je podobný náměstkovi státního zástupce Sventickému,“ řekl jeden z&nbsp;hostí francouzsky a&nbsp;ukázal na komorníka, zatímco Vronskij zachmuřeně četl dopis.</p>
			<p class="MLP-text">Psala mu Anna. Ještě než si dopis přečetl, už věděl, co v&nbsp;něm bude. Jelikož předpokládal, že volby skončí za pět dní, slíbil, že se v&nbsp;pátek vrátí. Dnes byla sobota a&nbsp;Vronskij věděl, že psaní obsahuje výčitky, proč se nevrátil včas. Dopis, který poslal včera, patrně ještě nedošel.</p>
			<p class="MLP-text">Obsah dopisu byl přesně takový, jak očekával, ale forma ho zarazila a&nbsp;zvlášť nepříjemně ho překvapila. „Annie je velmi nemocná, lékař říká, že by to mohl být zápal. Sama tu ztrácím hlavu. Princezna Varvara mi nepomůže, spíš překáží. Čekala jsem Tě předevčírem i&nbsp;včera a&nbsp;teď za Tebou posílám, abych věděla, kde jsi a&nbsp;co je s&nbsp;Tebou. Chtěla jsem nejdřív jet sama, ale pak jsem si to rozmyslila, protože vím, že by Ti to bylo nepříjemné. Pošli mi nějakou odpověď, abych věděla, co mám dělat.“</p>
			<p class="MLP-text">Dítě jí stůně, a&nbsp;ona chtěla jet sama. Dcera stůně, a&nbsp;takový nepřátelský tón.</p>
			<p class="MLP-text">Protiklad mezi nevinným veselím voleb a&nbsp;tou ponurou tíživou láskou, ke které se musel vrátit, Vronského až ohromil. Ale nezbylo než jet, a&nbsp;tak se nejbližším nočním vlakem vrátil domů.</p>
<p class="MLP-text"><br/></p>
			<div class="footnotes">
				<div class="footnote">
					<p class="MLP-pozn-pod-carou"><a id="footnote-3409-42" class="footnote-anchor" href="#footnote-3409-42-backlink">42</a>  Rozehrávat telegraf. <span class="MLP-znak-kurziva-9b char-style-override-3">(franc.)</span></p>
				</div>
				<div class="footnote">
					<p class="MLP-pozn-pod-carou"><a id="footnote-3409-43" class="footnote-anchor" href="#footnote-3409-43-backlink">43</a>  Na to si nepotrpím. <span class="MLP-znak-kurziva-9b char-style-override-3">(angl.)</span></p>
				</div>
			</div>
		</div>
</body>
</html>