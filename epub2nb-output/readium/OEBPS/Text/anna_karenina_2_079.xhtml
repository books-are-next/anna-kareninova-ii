<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>anna_karenina_2-76</title>
		<link href="../Styles/anna_karen_idstyles.css" rel="stylesheet" type="text/css"/>
	</head>
	<body id="anna_karenina_2" xml:lang="cs-CZ">
		<div>
			<p id="toc_marker-3-7" class="MLP-uroven2-kapitola"><a id="x.11198"></a>VII</p>
			<p class="MLP-text-bez1radku">Levin přijel do klubu právě včas. V&#160;téže době přijížděli hosté a&#160;členové. Levin už nebyl v&#160;klubu velice dávno, od té doby, co žil po univerzitních studiích v&#160;Moskvě a&#160;chodíval do společnosti. Pamatoval se na klub, na vnější detaily zařízení, avšak docela zapomněl, jaké dojmy kdysi v&#160;klubu prožíval. Ale stačilo, aby vjel na prostranný obloukovitý dvůr, vystoupil z&#160;drožky a&#160;vkročil na schody, kde mu vrátný s&#160;šerpou přes prsa neslyšně otevřel dveře a&#160;uklonil se mu; stačilo, aby spatřil ve vrátnici galoše a&#160;kožichy členů, kteří usoudili, že je pohodlnější zout si galoše dole než je nosit nahoru; aby zaslechl tajemné zvonění, které ohlašovalo jeho příchod, a&#160;kráčeje po koberci na povlovném schodišti, uviděl sochu na odpočivadle a&#160;ve dveřích nahoře třetího známého, už zestárlého portýra v&#160;klubovní livreji, který rozvážně a&#160;přitom ne loudavě otvíral dveře a&#160;prohlížel si hosta, a&#160;už Levina ovanulo dávné ovzduší klubu, ovzduší odpočinku, blahobytu a&#160;dobrého tónu.</p>
			<p class="MLP-text">„Račte prosím klobouk,“ upozornil portýr Levina, který už zapomněl, že v&#160;klubu je zvykem nechávat klobouky ve vrátnici. „Už jste u&#160;nás dávno nebyl. Kníže vás přihlásil už včera. Kníže Oblonskij tu ještě není.“</p>
			<p class="MLP-text">Portýr znal nejen Levina, ale všecky jeho známé a&#160;příbuzné a&#160;pohotově se o&#160;nich zmínil.</p>
			<p class="MLP-text">Levin prošel prvním průchodním sálem se španělskými stěnami přepaženým pokojem vpravo, kde seděl prodavač ovoce, předběhl pomalu kráčejícího starého pána a&#160;vstoupil do jídelny, v&#160;které bylo jako v&#160;úle.</p>
			<p class="MLP-text">Minul stoly, už téměř plně obsazené, a&#160;rozhlížel se po hostech. Všude se vyskytovali nejrozmanitější lidé, staří i&#160;mladí, sotva známí od vidění i&#160;důvěrní přátelé. Neviděl zde jedinou mrzutou nebo ustaranou tvář. Všichni snad odložili v&#160;šatně zároveň s&#160;čepicemi i&#160;svůj nepokoj a&#160;starosti a&#160;chystali se poklidně užívat materiálních životních hodnot. Byl zde i&#160;Svijažskij a&#160;Ščerbackij, Něvědovskij, starý kníže, Vronskij a&#160;Koznyšov.</p>
			<p class="MLP-text">„Buď zdráv! Co tak pozdě?“ usměvavě pravil kníže a&#160;podal mu přes rameno ruku. „Co Kitty?“ dodal a&#160;narovnal si ubrousek, který měl zastrčený za knoflík u&#160;vesty.</p>
			<p class="MLP-text">„Všecko v&#160;pořádku, je zdráva. Obědvají doma ve třech.“</p>
			<p class="MLP-text">„Aha, zase táčky povídačky. No, tady je obsazeno. Ale jdi tam k&#160;tomu stolu a&#160;honem si obsaď místo,“ řekl kníže. Otočil se a&#160;opatrně si vzal talíř s&#160;polévkou z&#160;mníků.</p>
			<p class="MLP-text">„Levine, sem!“ zazněl opodál dobrácký hlas. Byl to Turovcyn. Seděl s&#160;mladým důstojníkem a&#160;vedle sebe měli dvě rezervované židle. Levin k&#160;nim s&#160;radostí přistoupil. Měl dobromyslného flamendra Turovcyna vždycky rád (byly s&#160;ním spojeny vzpomínky na vyznání lásky Kitty), ale dnes po všech těch nuceně moudrých hovorech mu byl dobrácký Turovcynův zjev zvlášť sympatický.</p>
			<p class="MLP-text">„Držím místo vám a&#160;Oblonskému. Hned přijde.“</p>
			<p class="MLP-text">Důstojník s&#160;veselýma, věčně rozesmátýma očima, držící se hezky zpříma, byl Petrohraďan Gagin. Turovcyn je seznámil.</p>
			<p class="MLP-text">„Oblonskij vždycky chodí pozdě.“</p>
			<p class="MLP-text">„Ale už ho tu máme.“</p>
			<p class="MLP-text">„Tys teprve teď přišel?“ řekl Oblonskij, který k&#160;nim rychle přistoupil. „Buď zdráv. Měl jsi už vodku? Tak půjdem.“</p>
			<p class="MLP-text">Levin vstal a&#160;šel s&#160;ním k&#160;velkému stolu, na kterém bylo plno lahví s&#160;vodkou a&#160;nejrozmanitějších předkrmů. Zdálo by se, že z&#160;dvaceti druhů lahůdek už se dá vybrat něco podle chuti, ale Stěpan Arka­ďjič žádal jakousi specialitu a&#160;jeden z&#160;premovaných číšníků, kteří tu stáli, žádané ihned donesl. Vypili si každý jeden kalíšek a&#160;vrátili se ke stolu.</p>
			<p class="MLP-text">Gaginovi přinesli už při polévce šampaňské, které dal nalít do čtyř sklenic. Levin nabízené víno neodmítl a&#160;objednal další láhev. Vyhladověl a&#160;teď jedl a&#160;pil s&#160;velkým požitkem, a&#160;s&#160;požitkem ještě větším se účastnil veselého a&#160;prostého hovoru svých společníků. Gagin tlumeným hlasem vykládal novou petrohradskou anekdotu a&#160;ta anekdota, sice neslušná a&#160;hloupá, byla tolik k&#160;smíchu, že se Levin rozesmál tak hlasitě, až se po něm od vedlejšího stolu ohlédli.</p>
			<p class="MLP-text">„To je podobné jako: Když já právě tohle nesnáším! Znáš to?“ zeptal se Stěpan Arkaďjič. „Jé, to je báječné! Dej nám ještě jednu láhev,“ řekl číšníkovi a&#160;pustil se do vyprávění.</p>
			<p class="MLP-text">„Petr Iljič Vinovskij se nechá poroučet,“ přerušil Stěpana Arka­ďjiče stařičký číšník. Obracel se k&#160;němu a&#160;k&#160;Levinovi a&#160;podával jim dvě tenké číše s&#160;šampaňským, které už se přestávalo perlit. Oblonskij se chopil číše, pohlédl na druhý konec stolu na plešatého ryšavého muže s&#160;knírem a&#160;usměvavě mu pokynul hlavou.</p>
			<p class="MLP-text">„Kdo je to?“ zeptal se Levin.</p>
			<p class="MLP-text">„Jednou ses s&#160;ním u&#160;mne setkal, pamatuješ? Dobrý chlap.“</p>
			<p class="MLP-text">Levin učinil totéž co Oblonskij a&#160;chopil se číše.</p>
			<p class="MLP-text">Anekdota Stěpana Arkaďjiče byla velice zábavná. Levin pověděl svou anekdotu, která se také líbila. Potom se řeč stočila na koně, na dnešní dostihy a&#160;na to, jak bravurně vyhrál Vronského Atlas první cenu. Levin ani nezpozoroval, jak oběd uběhl.</p>
			<p class="MLP-text">„Ale! Tady je máme!“ už ke konci oběda zvolal Stěpan Arkaďjič, naklonil se přes opěradlo židle a&#160;podával ruku Vronskému a&#160;velkému gardovému plukovníkovi, kteří šli k&#160;němu. I&#160;Vronskému vyzařovala z&#160;obličeje veselá dobromyslnost, jako v&#160;klubu všem. Vesele se opřel Oblonskému o&#160;rameno, cosi mu pošeptal a&#160;s&#160;týmž veselým úsměvem podal ruku Levinovi.</p>
			<p class="MLP-text">„Velice mě těší, že vás vidím. Hledal jsem vás tenkrát při volbách, ale bylo mi řečeno, že už jste odjel,“ řekl mu.</p>
			<p class="MLP-text">„Ano, odjel jsem hned ten den. Právě jsme mluvili o&#160;vašem koni. Blahopřeji,“ pravil Levin. „Je to vynikající jízda.“</p>
			<p class="MLP-text">„Ale vy přece taky máte koně.“</p>
			<p class="MLP-text">„Ne, to měl otec. Ale pamatuju se na to a&#160;koním rozumím.“</p>
			<p class="MLP-text">„Kde jsi seděl?“ ptal se Stěpan Arkaďjič.</p>
			<p class="MLP-text">„Jsme u&#160;druhého stolu, tam za sloupem.“</p>
			<p class="MLP-text">„Oslavoval to,“ řekl urostlý plukovník. „Druhá císařská cena. Kdybych měl takové štěstí v&#160;kartách, jako má on s&#160;koňmi.“</p>
			<p class="MLP-text">„No, ale nač utrácet drahocenný čas. Jdu do inferna,“ a&#160;s&#160;těmi slovy odešel plukovník od stolu.</p>
			<p class="MLP-text">„To je Jašvin,“ odvětil Turovcynovi Vronskij a&#160;přisedl k&#160;nim na uvolněné místo. Když vypil nabídnutou sklenku, objednal láhev. Snad to bylo klubovním ovzduším či vypitým vínem, ale Levin se s&#160;Vronským rozhovořil o&#160;nejlepším plemeni skotu a&#160;byl tuze rád, že už k&#160;tomu člověku necítí nejmenší zášť. Dokonce mu sdělil mimo jiné, že slyšel od ženy, jak se s&#160;ním setkala u&#160;kněžny Marie Borisovny.</p>
			<p class="MLP-text">„Ach, kněžna Marie Borisovna je pravý skvost!“ řekl Stěpan Arkaďjič a&#160;vyprávěl o&#160;ní příhodu, která všecky rozesmála. Zvlášť Vronskij se dal tak upřímně do smíchu, že s&#160;ním byl Levin usmířen už nadobro.</p>
			<p class="MLP-text">„Tak co, hotovo?“ řekl Stěpan Arkaďjič a&#160;vstal. „Půjdem!“</p>
		</div>
</body>
</html>