<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>anna_karenina_2-107</title>
		<link href="../Styles/anna_karen_idstyles.css" rel="stylesheet" type="text/css"/>
	</head>
	<body id="anna_karenina_2" xml:lang="cs-CZ">
		<div>
			<p id="toc_marker-4-6" class="MLP-uroven2-kapitola"><a id="x.11268"></a>VI</p>
			<p class="MLP-text-bez1radku">Poněvadž Sergej Ivanovič nevěděl, kdy bude moci odjet z&#160;Moskvy, netelegrafoval bratrovi, aby mu poslal povoz. Levin nebyl doma, když Katavasov a&#160;Sergej Ivanovič, zčernalí prachem jako mouřenínové, dojeli v&#160;kryté čtyřkolce vypůjčené na stanici kolem poledne k&#160;pokrovské usedlosti. Kitty seděla s&#160;otcem a&#160;sestrou na balkóně. Poznala švagra a&#160;běžela dolů, aby ho uvítala.</p>
			<p class="MLP-text">„Že vám hanba není, proč jste nám nedal vědět,“ kárala Sergeje Ivanoviče. Podala mu ruku a&#160;nastavila čelo k&#160;políbení.</p>
			<p class="MLP-text">„Dojeli jsme krásně a&#160;aspoň jsme vás neobtěžovali,“ odpověděl Koznyšov. „Jsem tak zaprášený, radši ke mně moc nechoďte. Byl jsem tak zaneprázdněn, že jsem ani nevěděl, kdy se uvolním. A&#160;vy se pořád,“ dodal s&#160;úsměvem, „oddáváte tichému štěstí stranou proudu ve své tiché zátoce. Vidíte, náš přítel Fjodor Vasiljič se taky konečně vypravil.“</p>
			<p class="MLP-text">„Ale já nejsem žádný černoch, až se umyju, zase budu docela k&#160;světu,“ řekl Katavasov svým obvyklým žertovným způsobem, podal Kitty ruku, usmíval se a&#160;zuby se mu v&#160;černém obličeji zvlášť oslnivě leskly.</p>
			<p class="MLP-text">„Kosťa bude mít velkou radost. Šel se podívat do dvora. Už by tu měl hnedle být.“</p>
			<p class="MLP-text">„Pořád po hospodářství. Opravdu zátoka,“ pravil Katavasov. „Ale my v&#160;městě kromě srbské vojny nic neznáme. Jakpak se na to dívá můj přítel? Jistě nějak jinak než ostatní?“</p>
			<p class="MLP-text">„Ale tak, nijak zvlášť, jako každý,“ odpověděla Kitty a&#160;poněkud rozpačitě se ohlédla po Sergejovi Ivanoviči. „Tak já pro něho pošlu. A&#160;my tu máme tatínka. Přijel nedávno z&#160;ciziny.“</p>
			<p class="MLP-text">Kitty poslala pro Levina, zařídila vše, aby se zaprášení hosté mohli jít umýt, jeden do pánského pokoje, druhý do pokoje Dollina, postarala se jim o&#160;svačinu, a&#160;využívajíc práva na rychlý pohyb, jehož byla zbavena po dobu těhotenství, vyběhla na balkón.</p>
			<p class="MLP-text">„To je Sergej Ivanovič a&#160;Katavasov, profesor,“ řekla.</p>
			<p class="MLP-text">„Pěkné nadělení v&#160;tomhle vedru!“ poznamenal kníže.</p>
			<p class="MLP-text">„Ba ne, tatínku, je moc milý a&#160;Kosťa ho má moc rád,“ skoro prosebně řekla Kitty, když zpozorovala, že se otec tváří posměšně.</p>
			<p class="MLP-text">„Vždyť nic neříkám.“</p>
			<p class="MLP-text">„Jdi za nimi, drahoušku,“ obrátila se Kitty k&#160;sestře, „a bav je. Potkali na nádraží Stivu, vede se mu dobře. A&#160;já poběžím k&#160;Míťovi. Jako naschvál jsem ho nenakojila už od rána. Teď se probudil a&#160;jistě křičí.“ Cítila už, jak ji tlačí mléko, a&#160;rychlým krokem se ubírala do dětského pokoje.</p>
			<p class="MLP-text">Skutečně, nejen uhádla (její spojení s&#160;dítětem ještě nebylo přerušeno), ale z&#160;toho, že ji tlačilo mléko, poznala najisto, že dítě má hlad.</p>
			<p class="MLP-text">Ještě než došla k&#160;dětskému pokoji, věděla, že dítě křičí. A&#160;křičelo opravdu. Uslyšela jeho hlas a&#160;přidala do kroku. Ale čím rychleji šla, tím hlasitěji křičelo. Byl to pěkný, zdravý hlas, jenže hladový a&#160;nedočkavý.</p>
			<p class="MLP-text">„Jak dlouho už je vzhůru, chůvo?“ kvapně řekla Kitty a&#160;sedla si na židli, aby se připravila ke kojení. „Honem mi ho sem dejte. Bože, chůvo, s&#160;vámi je kříž, ten čepeček mu uvážete potom!“</p>
			<p class="MLP-text">Dítě křičelo hlady, divže se neztrhalo.</p>
			<p class="MLP-text">„Ale to přece nejde, mladá paní,“ řekla Agafja, která byla v&#160;dětském pokoji téměř stálým hostem. „Musí být hezky ustrojený. Kuk! Kukuč!“ volala na dítě a&#160;matky si nevšímala.</p>
			<p class="MLP-text">Chůva nesla dítě matce. Agafja šla za nimi a&#160;rozplývala se něhou.</p>
			<p class="MLP-text">„Zná mě, zná mě. Věřte, Katěrino Alexandrovno, na mou duši mě poznal!“ překřikovala Agafja Michajlovna dítě.</p>
			<p class="MLP-text">Ale Kitty ji neposlouchala. Její netrpělivost vzrůstala úměrně, jak rostla netrpělivost dítěte.</p>
			<p class="MLP-text">Pro tu netrpělivost se dlouho nic nedařilo. Dítě nebralo prs, jak mělo, a&#160;zlobilo se.</p>
			<p class="MLP-text">Konečně se po zuřivém zalykavém křiku a&#160;polykání naprázdno dalo všecko do pořádku, matka i&#160;dítě se uklidnily zároveň a&#160;ztichly.</p>
			<p class="MLP-text">„Ale je chudinka celý zpocený,“ šeptala Kitty ohmatávající děťátko. „A&#160;jak jste přišla na to, že vás pozná?“ dodala a&#160;pozorovala úkosem synova očka, potutelně&#160;– jak se jí zdálo&#160;– vykukující pod svezlým čepečkem, na tvářičky, které se stejnoměrně nadouvaly, a&#160;na ručku s&#160;červenou dlaní, kterou dělal kruhovité pohyby.</p>
			<p class="MLP-text">„To není možné. Kdyby už rozeznával osoby, musel by poznat mě,“ řekla Kitty na ujišťování Agafji a&#160;usmála se.</p>
			<p class="MLP-text">Usmívala se. Sice říkala, že syn ještě nemůže nikoho poznávat, ale ve svém srdci věděla, že poznává i&#160;Agafju, že dokonce všecko ví a&#160;všemu rozumí, že zná a&#160;chápe ještě mnoho věcí, které nezná nikdo, a&#160;že ona, matka, je poznala a&#160;pochopila jen jeho zásluhou. Pro Agafju Michajlovnu, pro chůvu, dědečka, dokonce pro otce byl Míťa živou bytostí, která vyžadovala jen hmotnou péči; ale pro matku byl už dávno myslící bytostí, s&#160;kterou ji pojil celý řetěz duševních vztahů.</p>
			<p class="MLP-text">„Však až se probudí, uvidíte sama. Když takhle udělám, hned se drobeček začne smát, jako když vyjde sluníčko,“ říkala Agafja.</p>
			<p class="MLP-text">„No dobře, dobře, pak uvidíme,“ zašeptala Kitty. „Teď už pojďte, on usíná.“</p>
		</div>
</body>
</html>