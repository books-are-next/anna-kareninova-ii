<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>anna_karenina_2-119</title>
		<link href="../Styles/anna_karen_idstyles.css" rel="stylesheet" type="text/css"/>
	</head>
	<body id="anna_karenina_2" xml:lang="cs-CZ">
		<div>
			<p id="toc_marker-4-18" class="MLP-uroven2-kapitola"><a id="x.11306"></a>XVIII</p>
			<p class="MLP-text-bez1radku">Po celý den za nejrůznějších hovorů, kterých se účastnil vlastně jen vnější stránkou rozumu, Levin nepřestal radostně sledovat, jak mu překypuje srdce, i&#160;když byl zklamán, že očekávaná vnitřní změna v&#160;něm nenastala.</p>
			<p class="MLP-text">Po dešti bylo příliš mokro, takže se nedalo jít na procházku; kromě toho bouřkové mraky zůstávaly na obzoru a&#160;sem tam se přehnaly po okraji oblohy, černaly a&#160;občas zahřmělo. Celá společnost strávila zbytek dne doma.</p>
			<p class="MLP-text">Spory už nevyvolávali, ale naopak všichni byli po obědě v&#160;nejlepším rozmaru.</p>
			<p class="MLP-text">Katavasov zpočátku bavil dámy svými originálními vtipy, které se vždycky tolik líbily při prvním seznámení, ale pak na vyzvání Sergeje Ivanoviče vykládal, jak velice zajímavé postřehy učinil o&#160;různosti povah, a&#160;dokonce fyziognomie samiček a&#160;samečků mouchy domácí a&#160;o&#160;jejich životě. Sergej Ivanovič byl také veselý a&#160;při čaji vyložil na bratrovo vyzvání názor na budoucnost východní otázky, a&#160;to tak prostě a&#160;hezky, že všecky zaujal.</p>
			<p class="MLP-text">Jen Kitty si ho nemohla poslechnout až do konce, protože ji zavolali, aby šla koupat Míťu.</p>
			<p class="MLP-text">Za chvíli vzkázala pro Levina, aby přišel za ní do dětského pokoje.</p>
			<p class="MLP-text">Levin nechal stát svůj čaj a&#160;rovněž s&#160;politováním, že byl vyrušen ze zajímavého hovoru, ale přitom s&#160;obavou, proč ho volají, neboť se to dělo jen ve vážných případech, odešel do dětského pokoje.</p>
			<p class="MLP-text">Přestože ho perspektiva, kterou líčil Koznyšov a&#160;kterou neslyšel celou, perspektiva, jak osvobozený čtyřicetimiliónový svět Slovanstva má zahájit novou epochu v&#160;dějinách, velice zaujala jako cosi naprosto nového, přestože ho trápila zvědavost i&#160;obava, proč ho volají&#160;– jakmile vyšel ze salónu a&#160;zůstal sám, rázem si vzpomněl na své ranní úvahy. A&#160;všecky ty řeči o&#160;významu slovanského živlu ve světových dějinách mu najednou připadaly tak malicherné ve srovnání s&#160;tím, co se dělo v&#160;jeho duši, že v&#160;okamžení na to vše zapomněl a&#160;přenesl se do nálady, v&#160;jaké byl dnes ráno.</p>
			<p class="MLP-text">Teď už si nevybavoval celý myšlenkový pochod jako kdysi (nyní to už nepotřeboval). Ihned se přeladil do citu, který ho vedl, který souvisel s&#160;těmi myšlenkami, a&#160;shledal jej ve svém nitru ještě silnějším a&#160;určitějším než dříve. Nyní se mu už nedělo jako dříve, kdy hledal uklidnění a&#160;musel si vybavit celý sled myšlenek, chtěl-li dospět k&#160;citu. Teď naopak byl pocit radosti a&#160;uspokojení živější než dřív a&#160;myšlenka zůstávala pozadu za citem.</p>
			<p class="MLP-text">Šel přes terasu, díval se na dvě hvězdy, které vycházely na ztemnělé obloze, a&#160;tu si vzpomněl: Ano, při pohledu na oblohu jsem přemýšlel o&#160;tom, že klenba, kterou vidím, není nepravda. A&#160;přitom jsem cosi nedomyslil do konce, něco jsem zatajil sám před sebou. Ale tak či onak nemůže být námitek. Stačí se zamyslit a&#160;všecko se ujasní!</p>
			<p class="MLP-text">Když už vcházel do dětského pokoje, vzpomněl si, co vlastně sám sobě zatajil. Bylo to: jestliže je hlavním důkazem existence božstva jeho zjevení, že existuje dobro, proč je toto zjevení omezeno pouze na křesťanskou církev? Jaký vztah má k&#160;tomuto zjevení náboženství buddhistů či mohamedánů, rovněž hlásajících a&#160;konajících dobro?</p>
			<p class="MLP-text">Domníval se, že má odpověď na tu otázku; ale než si ji vyslovil, už vstoupil do dětského pokoje.</p>
			<p class="MLP-text">Kitty stála s&#160;vykasanými rukávy u&#160;vaničky nad dítětem, které se vesele šplouchalo, a&#160;jakmile zaslechla mužovy kroky, otočila se obličejem k&#160;němu a&#160;úsměvem ho volala k&#160;sobě. Baculaté dítě plavalo naznak a&#160;mrskalo nožkama a&#160;Kitty je držela jednou rukou pod hlavou a&#160;druhou nad ním ždímala houbu, stejnoměrně napínajíc svaly.</p>
			<p class="MLP-text">„Jen se podívej, podívej se!“ řekla, když k&#160;ní muž přistoupil. „Agafja Michajlovna má pravdu. Už pozná každého.“</p>
			<p class="MLP-text">Šlo o&#160;to, že ode dneška už Míťa zcela nepochybně poznával všecky známé osoby.</p>
			<p class="MLP-text">Jakmile Levin přistoupil k&#160;vaničce, byl mu ihned předveden pokus, který se plně zdařil. Kuchařka, kterou schválně zavolali, se naklonila k&#160;dítěti. Zamračilo se a&#160;odmítavě zakroutilo hlavičkou. Naklonila se k&#160;němu Kitty&#160;– a&#160;tu se rozzářilo v&#160;úsměvu, chytilo se ručkama houby a&#160;zabroukalo tak spokojeně, že nejen Kitty a&#160;chůvy, ale i&#160;Levina se zmocnilo nečekané nadšení.</p>
			<p class="MLP-text">Vytáhli vřeštící dítě na jedné ruce z&#160;vany, opláchli je vodou, zabalili do prostěradla, osušili a&#160;podali matce.</p>
			<p class="MLP-text">„Jsem ráda, že ho začínáš mít rád,“ řekla Kitty muži, když s&#160;dítětem u&#160;prsu klidně usedla na obvyklé místo. „Jsem moc ráda. Však už mě to začínalo trápit. Říkal jsi, že k&#160;němu nic necítíš.“</p>
			<p class="MLP-text">„Ne, copak jsem říkal, že nic necítím? Jenom jsem říkal, že jsem se zklamal.“</p>
			<p class="MLP-text">„Jak to? V&#160;něm?“</p>
			<p class="MLP-text">„Ne, nezklamal jsem se v&#160;něm, ale ve svém citu. Očekával jsem víc. Očekával jsem příjemné překvapení, myslil jsem, že se ve mně rozlije příjemný nový pocit. A&#160;místo toho najednou&#160;– ošklivost, útrpnost…“ </p>
			<p class="MLP-text">Pozorně ho poslouchala, když stála nad dítětem a&#160;navlékala si na jemné prsty prsteny, které si předtím stáhla, když koupala Míťu.</p>
			<p class="MLP-text">„A&#160;hlavně že tu bylo mnohem víc strachu a&#160;soucitu než radosti. Ale dnes po tom strachu za bouřky jsem si uvědomil, jak ho mám rád.“ </p>
			<p class="MLP-text">Kitty se všecka rozzářila.</p>
			<p class="MLP-text">„A&#160;moc ses polekal?“ řekla. „Já taky, ale teď na mne jde ještě větší hrůza, když už je po všem. Půjdu se na ten dub podívat. A&#160;ten Katavasov je tak roztomilý! Vůbec to bylo celý den moc hezké. A&#160;ty dovedeš být k&#160;Sergejovi Ivanoviči tak příjemný, když chceš… No, jdi za nimi. Je tu vždycky po koupání horko a&#160;plno páry…“</p>
		</div>
</body>
</html>