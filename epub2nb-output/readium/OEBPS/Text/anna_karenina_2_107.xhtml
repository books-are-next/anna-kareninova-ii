<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>anna_karenina_2-104</title>
		<link href="../Styles/anna_karen_idstyles.css" rel="stylesheet" type="text/css"/>
	</head>
	<body id="anna_karenina_2" xml:lang="cs-CZ">
		<div>
			<p id="toc_marker-4-3" class="MLP-uroven2-kapitola"><a id="x.11262"></a>III</p>
			<p class="MLP-text-bez1radku">Koznyšov se rozloučil s&#160;kněžnou, spolu s&#160;Katavasovem, který mezitím přišel, vstoupil do nabitého vozu, a&#160;vlak se dal do pohybu.</p>
			<p class="MLP-text">Na nádraží v&#160;Caricynu byl vlak uvítán pěkně sladěným sborem mladých mužů, kteří zpívali <span class="MLP-znak-kurziva-11b">Veleben buď ruský car.</span> Dobrovolníci se opět ukláněli a&#160;vykláněli se z&#160;oken, ale Sergej Ivanovič si jich nevšímal; měl tolik co činit s&#160;dobrovolníky, že už znal jejich obecný typ, a&#160;to ho nezajímalo. Zato Katavasov, který pro samou badatelskou práci neměl příležitost dobrovolníky pozorovat, se o&#160;ně velice zajímal a&#160;vyptával se na ně Sergeje Ivanoviče.</p>
			<p class="MLP-text">Ten mu poradil, aby si zašel do vozu druhé třídy a&#160;sám si s&#160;nimi pohovořil. Na příští stanici se Katavasov zařídil podle jeho rady.</p>
			<p class="MLP-text">Při nejbližší zastávce šel do druhé třídy a&#160;seznámil se s&#160;dobrovolníky. Seděli v&#160;rohu, hlasitě se bavili a&#160;nejspíš věděli, že pozornost cestujících i&#160;Katavasova, který vstoupil, je obrácena k&#160;nim. Nejhlasitěji mluvil velký mladík s&#160;vpadlou hrudí. Byl zřejmě opilý a&#160;vyprávěl jakousi příhodu, která se stala u&#160;nich v&#160;obchodě. Proti němu seděl obstarožní důstojník v&#160;rakouské vojenské blůze gardového pluku. S&#160;úsměvem poslouchal vypravěče a&#160;skákal mu do řeči. Třetí, v&#160;uniformě dělostřelce, seděl na kufru vedle nich. Čtvrtý spal.</p>
			<p class="MLP-text">Katavasov se dal s&#160;mladíkem do řeči a&#160;dověděl se, že je to bohatý moskevský obchodník, který do svých dvaadvaceti let roztočil obrovské jmění. Katavasovovi se nelíbil, protože byl zhýčkaný, rozmazlený a&#160;neduživý; ale byl zřejmě přesvědčen, zvlášť teď, když se napil, že koná hrdinský čin, a&#160;holedbal se velice nepříjemným způsobem.</p>
			<p class="MLP-text">Druhý, důstojník ve výslužbě, na Katavasova také udělal nepříznivý dojem. Byl to patrně člověk, který okusil ode všeho trochu. Sloužil u&#160;dráhy, dělal správce v&#160;továrně a&#160;sám továrny zakládal, mluvil do všeho a&#160;užíval docela zbytečně a&#160;nevhod učených výrazů.</p>
			<p class="MLP-text">Třetí, totiž dělostřelec, se Katavasovovi naopak velice zalíbil. Byl to skromný, tichý člověk a&#160;zřejmě se skláněl před vědomostmi gardisty ve výslužbě i&#160;před hrdinným sebeobětováním obchodníkovým a&#160;o&#160;sobě neříkal nic. Když se ho Katavasov zeptal, co ho pohnulo, aby se vydal do Srbska, odpověděl skromně:</p>
			<p class="MLP-text">„Inu, jedou všichni. Musíme Srbům taky pomáhat. Člověku je jich líto.“</p>
			<p class="MLP-text">„Ano, zvlášť vás dělostřelců tam mají málo,“ řekl Katavasov.</p>
			<p class="MLP-text">„Ale já jsem u&#160;dělostřelců nesloužil dlouho. Třeba mě dají k&#160;pěchotě nebo k&#160;jízdě.“</p>
			<p class="MLP-text">„Jak to k&#160;pěchotě, když o&#160;dělostřelce je největší nouze?“ řekl Katavasov, neboť podle dělostřelcova věku usoudil, že asi má dost vysokou hodnost.</p>
			<p class="MLP-text">„Byl jsem u&#160;dělostřelců krátkou dobu a&#160;šel jsem do výslužby jako kadet,“ pravil dělostřelec a&#160;vysvětloval, proč neudělal zkoušku.</p>
			<p class="MLP-text">To všecko dohromady působilo na Katavasova nepříjemně, a&#160;když se šli dobrovolníci na nádraží napít, chtěl si rozhovorem s&#160;některým cestujícím ověřit svůj nepříznivý dojem. Jakýsi stařeček ve vojenském plášti celou tu dobu poslouchal, jak Katavasov rozpráví s&#160;dobrovolníky. Když zůstali sami dva, Katavasov ho oslovil.</p>
			<p class="MLP-text">„Ano, jak různí jsou všichni ti lidé, kteří tam jedou,“ řekl neurčitě. Byl by rád vyslovil svůj názor a&#160;zároveň chtěl vyzvědět, jakého názoru je stařeček.</p>
			<p class="MLP-text">Staroušek byl voják, který prodělal dvě tažení. Věděl, jak má pravý voják vypadat, a&#160;podle vzhledu i&#160;řečí těch pánů, podle toho, jak zdatně si cestou přihýbali z&#160;polní láhve, je považoval za špatné vojáky. Kromě toho byl z&#160;okresního města a&#160;rád by pověděl, jak se od nich z&#160;města přihlásil jeden voják, ožrala a&#160;zloděj, kterého už nikdo nechtěl přijmout na práci. Věděl však ze zkušenosti, že za nynější nálady, jaká panuje mezi veřejností, je nebezpečné <span>vyslovovat </span>opačný názor a&#160;zejména odsuzovat dobrovolníky, a&#160;proto taktéž vyčkával, až co řekne Katavasov.</p>
			<p class="MLP-text">„Což o&#160;to, lidi tam potřebujou,“ pravil a&#160;oči mu jen hrály. Rozhovořili se o&#160;poslední válečné zprávě a&#160;oba si nechali pro sebe svůj údiv, proti komu vlastně má být zítra bitva, když Turci byli podle posledních zpráv rozdrceni na všech stranách. A&#160;tak se rozešli, aniž si řekli svůj názor.</p>
			<p class="MLP-text">Katavasov se vrátil do svého vozu a&#160;bezděčně si zalhal, když Sergejovi Ivanoviči líčil své postřehy, z&#160;kterých vyplývalo, že dobrovolníci jsou znamenití hoši.</p>
			<p class="MLP-text">Na velkém nádraží v&#160;městě dobrovolníky opět uvítal zpěv a&#160;volání, znova se objevily pokladničky a&#160;gubernské dámy podaly dobrovolníkům kytice a&#160;šly za nimi do bufetu; ale už to bylo všecko daleko slabší a&#160;v&#160;menším rozsahu nežli v&#160;Moskvě.</p>
		</div>
</body>
</html>