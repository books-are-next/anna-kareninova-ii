<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>anna_karenina_2-11</title>
		<link href="../Styles/anna_karen_idstyles.css" rel="stylesheet" type="text/css"/>
	</head>
	<body id="anna_karenina_2" xml:lang="cs-CZ">
		<div>
			<p id="toc_marker-1-9" class="MLP-uroven2-kapitola">IX</p>
			<p class="MLP-text-bez1radku">Opuštěný starý palác s&#160;vysokými štukovými stropy a&#160;freskami na zdech, s&#160;mozaikovými podlahami, s&#160;těžkými, vlněnými žlutými závěsy na vysokých oknech, s&#160;vázami na stojáncích a&#160;krbech, s&#160;vyřezávanými dveřmi a&#160;ponurými sály plnými obrazů&#160;– tento palác, když se do něho přestěhovali, už svým vzhledem utvrzoval Vronského v&#160;příjemném bludu, že není ani tak ruský statkář, gardový myslivec mimo službu, jako osvícený milovník a&#160;podpůrce umění, sám skromný umělec, který se zřekl společnosti, vlivných styků a&#160;kariéry pro milovanou ženu.</p>
			<p class="MLP-text">Úloha, kterou si Vronskij zvolil, se po přesídlení do paláce zdařila dokonale, a&#160;když ho Goleniščev seznámil s&#160;některými zajímavými osobnostmi, byl první dobu klidný. Maloval pod vedením italského profesora malířství studie podle skutečnosti a&#160;studoval italský středověk. Italský středověk Vronského v&#160;poslední době tak okouzlil, že teď nosil i&#160;klobouk a&#160;přehoz přes rameno po středověkém způsobu, což mu velice slušelo.</p>
			<p class="MLP-text">„My tu bydlíme a&#160;přitom nic nevíme,“ řekl jednou Vronskij Goleniščevovi, který k&#160;nim po ránu zavítal. „Viděl jsi ten obraz od Michajlova?“ řekl, podávaje mu ruské noviny, došlé ráno, a&#160;upozornil ho na článek o&#160;ruském malíři, jenž žil v&#160;témž městě a&#160;právě dokončil obraz, o&#160;kterém už dávno kolovaly různé pověsti a&#160;který byl zakoupen předem. V&#160;článku se vytýkalo vládě a&#160;Akademii, že se vynikajícímu malíři nedostalo žádného povzbuzení ani podpory.</p>
			<p class="MLP-text">„Viděl jsem ho,“ odpověděl Goleniščev. „Není ovšem bez nadání, ale drží se naprosto pochybeného směru. Je to pořád to ivanovovsko-straussovsko-renanovské pojetí Krista v&#160;náboženské tematice.“</p>
			<p class="MLP-text">„Co je na tom obraze?“ tázala se Anna.</p>
			<p class="MLP-text">„Kristus před Pilátem. Kristus je znázorněn jako Žid s&#160;veškerým realismem nové školy.“</p>
			<p class="MLP-text">Otázka, co je námětem obrazu, přivedla Goleniščeva k&#160;jednomu z&#160;jeho nejoblíbenějších témat, a&#160;tak se pustil do výkladu:</p>
			<p class="MLP-text">„Nechápu, jak se mohou tak hrubě mýlit. Kristova podoba už byla určitým způsobem ztvárněna v&#160;dílech starých velikánů. Chtějí-li tedy dnes zobrazovat nikoli boha, ale revolucionáře nebo mudrce, ať si berou z&#160;dějin Sokrata, Franklina nebo Charlottu Cordayovou, jenom ne Krista. Oni si schválně volí postavu, kterou nelze činit objektem uměleckého díla, a&#160;potom…“</p>
			<p class="MLP-text">„A&#160;je to pravda, že ten Michajlov žije v&#160;takové bídě?“ zeptal se Vronskij. Myslil, že jako ruský mecenáš by měl malíři pomoci, ať už je jeho obraz dobrý, či špatný.</p>
			<p class="MLP-text">„Pochybuji. Je vynikající portrétista. Viděli jste jeho podobiznu Vasilčikovové? Ale už tuším nechce malovat podobizny, a&#160;proto možná má opravdu nouzi. Říkám, že…“</p>
			<p class="MLP-text">„Nešlo by to, požádat ho, aby udělal podobiznu Anny Arkaďjevny?“ pravil Vronskij.</p>
			<p class="MLP-text">„Proč mou?“ řekla Anna. „Mám podobiznu od tebe a&#160;už žádnou jinou nechci. Radši kdyby namaloval Annie. (Tak říkala dcerušce.) Tamhle ji máme,“ dodala, když vyhlédla oknem na spanilou italskou kojnou, která vynesla dítě na zahradu, a&#160;vzápětí se nenápadně ohlédla po Vronském. Spanilá kojná, podle které dělal Vronskij hlavu k&#160;svému obrazu, byla jediným tajným soužením v&#160;Annině životě. Když ji Vronskij maloval, obdivoval se její kráse a&#160;středověkému zjevu. Anna se neodvážila přiznat ani sama sobě, že se bojí, aby na kojnou nežárlila, a&#160;proto ji zahrnovala laskavostí a&#160;rozmazlovala ji i&#160;jejího malého synka.</p>
			<p class="MLP-text">Vronskij také vyhlédl z&#160;okna, podíval se Anně do očí a&#160;pak se hned otočil ke Goleniščevovi.</p>
			<p class="MLP-text">„A&#160;znáš se s&#160;tím Michajlovem?“</p>
			<p class="MLP-text">„Několikrát jsem se s&#160;ním setkal. Ale je to divný patron a&#160;nemá vůbec žádné vzdělání. Víte, patří k&#160;těm divokým novým lidem, kteří se dnes tak hojně vyskytují. Víte, k&#160;těm volnomyšlenkářům, kteří byli už rovnou vychovaní v&#160;duchu ateismu, negace a&#160;materialismu. Kdysi,“ řečnil Goleniščev a&#160;nepozoroval nebo nechtěl pozorovat, že i&#160;Anna a&#160;Vronskij by rádi něco poznamenali, „kdysi byl volnomyšlenkář člověk, který byl vychován v&#160;duchu náboženství, zákona, mravnosti, a&#160;teprve vlastním bojem a&#160;úsilím dospíval k&#160;volnomyšlenkářství. Ale dnes se objevuje nový typ samorostlých volnomyšlenkářů, kteří nám vyrůstají, aniž vůbec slyšeli, že existovaly zákony mravní a&#160;náboženské, že existovaly autority. Vyrůstají rovnou v&#160;duchu negace všeho čili jako divoši. Takový je on. Je tuším syn moskevského dvorního lokaje a&#160;nedostalo se mu žádného vzdělání. Když vstoupil na Akademii a&#160;získal si jméno, tu jako člověk ne zrovna hloupý zatoužil po vzdělání. A&#160;zaměřil se na to, co bylo podle jeho soudu pramenem vzdělanosti&#160;– na časopisy. Víte, za starých časů by byl člověk, který by se chtěl vzdělat, řekněme nějaký Francouz, začal studovat všechny klasiky&#160;– teology i&#160;tragiky, historiky a&#160;filozofy. A&#160;víte, jakou duševní práci by musel vykonat. Ale tenhle se dostal rovnou k&#160;literatuře negativismu, velice rychle si osvojil celou tresť negující vědy, a&#160;to mu stačí. A&#160;kdyby jen to! Před nějakými dvaceti lety by byl v&#160;té literatuře nalezl alespoň znaky boje proti autoritám, proti odvěkým názorům, byl by z&#160;toho boje poznal, že zde bylo ještě cosi jiného. Ale dnes se dostává rovnou k&#160;takové literatuře, která ani neuznává staré názory za hodné diskuse a&#160;rovnou tvrdí: Nic neexistuje. Evoluce, přirozený výběr, boj o&#160;život&#160;– a&#160;dost. Já jsem ve své studii…“</p>
			<p class="MLP-text">„Víte co,“ řekla Anna, která se už delší chvíli nenápadně dorozumívala s&#160;Vronským pohledy a&#160;věděla, že Vronského nezajímá malířovo vzdělání, ale že je zaujat myšlenkou, jak mu pomoci a&#160;objednat si u&#160;něho portrét. „Víte co?“ rázně přerušila rozohněného Goleniščeva. „Pojeďme k&#160;němu!“</p>
			<p class="MLP-text">Goleniščev se uklidnil a&#160;rád souhlasil. Ale poněvadž malíř bydlil ve vzdálené čtvrti, rozhodli se, že si vezmou drožku.</p>
			<p class="MLP-text">Hodinu poté Anna vedle Goleniščeva a&#160;Vronskij na předním sedadle kočáru přijeli k&#160;hezkému novému domu ve vzdálené čtvrti. Přivítala je domovnice a&#160;sdělila, že Michajlov přijímá návštěvy v&#160;ateliéru, ale teď že je ve svém bytě pár kroků odtud. Poslali mu po ní své navštívenky s&#160;prosbou, aby si směli prohlédnout jeho obrazy.</p>
		</div>
</body>
</html>