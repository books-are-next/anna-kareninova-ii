<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>anna_karenina_2-85</title>
		<link href="../Styles/anna_karen_idstyles.css" rel="stylesheet" type="text/css"/>
	</head>
	<body id="anna_karenina_2" xml:lang="cs-CZ">
		<div>
			<p id="toc_marker-3-16" class="MLP-uroven2-kapitola"><a id="x.11222"></a>XVI</p>
			<p class="MLP-text-bez1radku">Kolem desáté hodiny seděli u&#160;Levina starý kníže, Sergej Ivanovič a&#160;Stěpan Arkaďjič, a&#160;když pohovořili o&#160;rodičce, mluvili také o&#160;jiných věcech. Levin poslouchal, bezděčně při těch řečech vzpomínal na nedávnou událost, na všechno, co se zběhlo do dnešního rána, a&#160;vzpomínal i&#160;na sebe, jaký byl včera, než se to stalo. Od té doby jako by uplynulo sto let. Připadal si jako na nějakém nedostupném vrcholu, z&#160;kterého opatrně sestupoval, aby neurazil své společníky. Mluvil a&#160;bez ustání myslil na ženu, zevrubně uvažoval, jak se jí daří, vzpomínal na syna a&#160;snažil se přivyknout myšlence na jeho existenci. Celý ženský svět, který pro něho nabyl nového, neznámého významu po tom, co se oženil, stoupl teď v&#160;jeho představách do takové výše, že jej nemohl ve své fantazii obsáhnout. Naslouchal rozhovoru o&#160;včerejším obědě v&#160;klubu a&#160;přemýšlel: Co teď asi dělá, jestlipak usnula? Jak se jí daří? Nač myslí? Křičí syn Dmitrij? A&#160;uprostřed rozmluvy, uprostřed věty vyskočil a&#160;odcházel z&#160;pokoje.</p>
			<p class="MLP-text">„Vzkaž mi, jestli k&#160;ní smím,“ pravil kníže.</p>
			<p class="MLP-text">„Dobře, hned,“ odpověděl Levin a&#160;bez meškání šel k&#160;ní.</p>
			<p class="MLP-text">Nespala, ale tiše rozmlouvala s&#160;matkou o&#160;brzkých křtinách.</p>
			<p class="MLP-text">Byla hezky ustrojená, učesaná, měla parádní čepeček bledě modře zdobený, ruce položené na pokrývce a&#160;ležela naznak. Přivítala ho pohledem a&#160;pohledem ho volala k&#160;sobě. Její pohled, i&#160;tak jasný, rozjasňoval se ještě víc, když se muž blížil k&#160;ní. Ve tváři se jí zračila podobná proměna z&#160;pozemského v&#160;nadpozemské, jaká bývá ve tvářích zesnulých; jenže tam je to loučení, zde to byl pozdrav na uvítanou. Opět ho zaplavilo vzrušení jako ve chvíli, kdy rodila. Vzala ho za ruku a&#160;ptala se, zda spal. Nebyl schopen odpovědi a&#160;odvrátil se, protože si uvědomil svou slabost.</p>
			<p class="MLP-text">„A&#160;já jsem si zdřímla, Kosťo!“ řekla mu. „A&#160;je mi teď tak dobře.“</p>
			<p class="MLP-text">Dívala se na něho, ale vtom se její výraz změnil.</p>
			<p class="MLP-text">„Dejte mi ho,“ řekla, jakmile zaslechla, že dítě zapištělo. „Dejte mi ho sem, Lizaveto Petrovno, ať se taky podívá.“</p>
			<p class="MLP-text">„No, tak ať se táta podívá,“ řekla Lizaveta Petrovna, zvedla cosi červeného, podivného a&#160;rozkývaného a&#160;přinesla to. „Počkejte, nejdřív se dáme do pořádku.“ A&#160;Lizaveta Petrovna položila to kývající se, červené něco na postel, začala dítě rozvinovat a&#160;zavinovat, zdvíhala je a&#160;převracela jedním prstem a&#160;něčím je zasypávala.</p>
			<p class="MLP-text">Při pohledu na to žalostné stvořeníčko se Levin marně snažil najít ve svém nitru aspoň nějaké příznaky otcovské lásky. Cítil k&#160;té bytosti jen ošklivost. Ale když bylo dítě rozbalené, když se mihly tenoučké ručky a&#160;šafránově zbarvené nožky, rovněž s&#160;prstíky, dokonce s&#160;nápadným palcem, a&#160;když Levin viděl, jak Lizaveta Petrovna rovná ty zkroucené ručky jako nějaká měkká péra a&#160;balí je do plenek, zmocnila se ho taková lítost nad tím stvořením a&#160;takový strach, aby mu neublížila, že ji chytil za ruku.</p>
			<p class="MLP-text">Lizaveta Petrovna se dala do smíchu.</p>
			<p class="MLP-text">„Nic se nebojte!“</p>
			<p class="MLP-text">Když bylo dítě převinuto a&#160;proměněno v&#160;tuhou loutku, Lizaveta je pohoupala, jako by se chlubila svým dílem, a&#160;odklonila se, aby Levin mohl vidět syna v&#160;celé jeho kráse.</p>
			<p class="MLP-text">Kitty se na ně úkosem dívala a&#160;oka z&#160;nich nespustila.</p>
			<p class="MLP-text">„Dejte mi ho, dejte ho sem!“ řekla, a&#160;dokonce se chtěla nadzvednout.</p>
			<p class="MLP-text">„Co to děláte, Katěrino Alexandrovno, to nesmíte, takové prudké pohyby! Počkejte, hned vám ho podám. Jenom se ukážeme tatínkovi, co jsme za pašáka!“</p>
			<p class="MLP-text">A&#160;Lizaveta zdvihla k&#160;Levinovi jednou rukou (druhá podpírala prsty kývající se hlavičku) toho podivného červeného tvora, který se kroutil a&#160;schovával hlavu za okraj pleny. Ale měl také nos, šilhavé oči a&#160;mlaskající rty.</p>
			<p class="MLP-text">„Krásné dítě!“ řekla Lizaveta Petrovna.</p>
			<p class="MLP-text">Levin trpce vzdychl. To krásné dítě v&#160;něm budilo jen ošklivost a&#160;útrpnost. Vůbec to nebyl cit, jaký očekával.</p>
			<p class="MLP-text">Odvrátil se, zatímco Lizaveta Petrovna kladla dítě k&#160;prsu, na který ještě nebylo zvyklé.</p>
			<p class="MLP-text">Najednou Levina přiměl smích, aby zvedl hlavu. To se zasmála Kitty. Dítě si vzalo prs.</p>
			<p class="MLP-text">„Tak dost, už dost!“ říkala Lizaveta Petrovna, ale Kitty dítě nepustila. Usnulo jí v&#160;náručí.</p>
			<p class="MLP-text">„Teď se podívej,“ pravila Kitty, otáčejíc k&#160;němu dítě tak, aby na ně viděl. Stařecký obličejík se najednou svraštil ještě víc a&#160;dítě kýchlo.</p>
			<p class="MLP-text">Levin se sotva ubránil slzám něhy, s&#160;úsměvem ženu políbil a&#160;odešel z&#160;pokoje.</p>
			<p class="MLP-text">Cítil k&#160;tomu tvorečku něco úplně jiného, než očekával. Nic veselého a&#160;radostného v&#160;tom citu nebylo; naopak, byl to nový mučivý strach. Bylo to vědomí, že je zde nová oblast zranitelnosti. A&#160;to vědomí bylo první dobu tak mučivé, strach, aby se tomu bezbrannému stvoření něco nestalo, byl tak mocný, že za ním mizel zvláštní pocit bláhové radosti a&#160;téměř pýchy, který se ho zmocnil, když dítě kýchlo.</p>
		</div>
</body>
</html>