<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>anna_karenina_2-87</title>
		<link href="../Styles/anna_karen_idstyles.css" rel="stylesheet" type="text/css"/>
	</head>
	<body id="anna_karenina_2" xml:lang="cs-CZ" xmlns:xml="http://www.w3.org/XML/1998/namespace">
		<div>
			<p id="toc_marker-3-18" class="MLP-uroven2-kapitola"><a id="x.11230"></a>XVIII</p>
			<p class="MLP-text-bez1radku">„Ještě mám něco, ty víš co. Týká se to Anny,“ řekl po krátké pomlčce Stěpan Arkaďjič, když ze sebe setřásl nelibý dojem.</p>
			<p class="MLP-text">Jakmile Oblonskij vyslovil Annino jméno, obličej Alexeje Alexandroviče se úplně změnil, místo nedávné živosti se v&nbsp;něm objevila únava a&nbsp;mrtvolná bledost.</p>
			<p class="MLP-text">„Co si vlastně ode mne přejete?“ řekl a&nbsp;otočil se v&nbsp;křesle skládaje skřipec.</p>
			<p class="MLP-text">„Rozhodnutí, jakékoli rozhodnutí, Alexeji Alexandroviči. Obracím se teď k&nbsp;tobě (ne jako k&nbsp;oklamanému manželu, chtěl říci Stěpan Arkaďjič, ale v&nbsp;obavě, aby tím nepokazil celou věc, nahradil to slovy:) ne jako k&nbsp;státníkovi (což se sem nehodilo), ale prostě jako k&nbsp;člověku, a&nbsp;to jako k&nbsp;dobrému člověku a&nbsp;křesťanu. Musíš se nad ní slitovat.“</p>
			<p class="MLP-text">„Totiž v&nbsp;čem vlastně?“ řekl Karenin tiše.</p>
			<p class="MLP-text">„Ano, slitovat se nad ní. Kdybys ji viděl jako já&nbsp;– strávil jsem s&nbsp;ní celou zimu&nbsp;–, jistě by ses nad ní ustrnul. Její situace je hrozná, doslova hrozná.“</p>
			<p class="MLP-text">„Myslil jsem,“ odpověděl Alexej Alexandrovič ještě vyšším, skoro pisklavým hlasem, „že Anna Arkaďjevna má všecko, co si sama přála.“</p>
			<p class="MLP-text">„Ach proboha, Alexeji Alexandroviči, nechme těch rekriminací! Co bylo&nbsp;– bylo, a&nbsp;ty víš, po čem Anna touží a&nbsp;nač čeká&nbsp;– na rozvod.“</p>
			<p class="MLP-text">„Ale já jsem se domníval, že Anna Arkaďjevna upustila od rozvodu, když si kladu závaznou podmínku, že syn zůstane mně. V&nbsp;tom smyslu jsem také odpověděl a&nbsp;soudil jsem, že věc je vyřízena. A&nbsp;pokládám ji za vyřízenou,“ zavřískl Alexej Alexandrovič.</p>
			<p class="MLP-text">„Ale nerozčiluj se, proboha,“ řekl Stěpan Arkaďjič a&nbsp;chlácholivě položil švagrovi ruku na koleno. „Věc není vyřízena. Dovolíš-li mi, abych ji rekapituloval, měly se věci takto: když jste se rozešli, zachoval ses velkoryse a&nbsp;nejvýš ušlechtile. Dal jsi jí všecko&nbsp;– volnost, a&nbsp;dokonce rozvod. Ona to ocenila. Ne, jen si nemysli. Skutečně to plně ocenila. Natolik, že v&nbsp;těch prvních chvílích, protože si byla před tebou vědoma své viny, všecko náležitě nezvážila a&nbsp;ani nemohla zvážit. Zřekla se všeho. Ale život a&nbsp;čas ukázal, že její postavení je zoufalé a&nbsp;nemyslitelné.“</p>
			<p class="MLP-text">„Život Anny Arkaďjevny mě nemůže zajímat,“ přerušil ho Alexej Alexandrovič a&nbsp;povytáhl obočí.</p>
			<p class="MLP-text">„Dovol, abych tomu nevěřil,“ jemně namítl Stěpan Arkaďjič. „Její situace je pro ni trapná a&nbsp;přitom z&nbsp;toho nikdo nemá pražádnou výhodu. Řekneš, že si to zaslouží. Ví to a&nbsp;o&nbsp;nic tě neprosí. Říká rovnou, že od tebe nesmí nic chtít. Ale já, my všichni příbuzní, kteří ji máme rádi, tě prosíme, zapřísaháme tě. Proč se trápí? Co z&nbsp;toho kdo má?“</p>
			<p class="MLP-text">„Dovolte, zdá se, že ze mne děláte obžalovaného,“ vyhrkl Karenin.</p>
			<p class="MLP-text">„Ale ne, vůbec ne, rozuměj mi,“ řekl Stěpan Arkaďjič a&nbsp;opět se dotkl jeho ruky, jako by byl přesvědčen, že ten dotek švagra obměkčuje. „Říkám jenom tolik, že je v&nbsp;zoufalé situaci, kterou můžeš zmírnit a&nbsp;přitom nic neztratíš. Zařídím ti všecko tak, že o&nbsp;tom ani nebudeš vědět. Vždyť jsi to slíbil.“</p>
			<p class="MLP-text">„Slib byl učiněn dříve. A&nbsp;domníval jsem se, že otázka, co se synem, bude rozhodující. Kromě toho jsem doufal, že Anna Arkaďjevna bude mít tolik velkomyslnosti…,“ namáhavě ze sebe vypravil zbledlý Alexej Alexandrovič a&nbsp;rty se mu třásly.</p>
			<p class="MLP-text">„A&nbsp;také všecko přenechává tvé velkomyslnosti. Prosí, úpěnlivě prosí o&nbsp;jedinou věc&nbsp;– aby byla vysvobozena z&nbsp;dnešní nesnesitelné situace. Už nežádá syna. Alexeji Alexandroviči, jsi dobrý člověk. Vžij se na okamžik do jejího postavení. Otázka rozvodu je pro ni v&nbsp;dané situaci otázkou života a&nbsp;smrti. Kdybys byl už dříve neslíbil, smířila by se se svým osudem a&nbsp;žila by na venkově. Ale ty jsi slíbil, ona ti napsala a&nbsp;přestěhovala se do Moskvy. A&nbsp;v&nbsp;Moskvě, kde každé setkání je pro ni jako nůž do srdce, v&nbsp;Moskvě žije už půl roku a&nbsp;denně čeká na rozhodnutí. Vždyť to je stejné, jako nechat odsouzenci celé měsíce oprátku na krku a&nbsp;slibovat mu, že možná bude popraven a&nbsp;možná dostane milost. Slituj se nad ní, a&nbsp;já bych mohl všecko tak zařídit… Tvoje skrupule…“</p>
			<p class="MLP-text">„O&nbsp;tom nemluvím, o&nbsp;tom…,“ štítivě ho přerušil Alexej Alexandrovič. „Ale možná, že jsem slíbil něco, co jsem neměl právo slibovat.“</p>
			<p class="MLP-text">„Odmítáš tedy splnit, co jsi slíbil?“</p>
			<p class="MLP-text">„Nikdy jsem neodmítal splnit, co je možné, ale chci mít čas na rozmyšlenou, abych věděl, do jaké míry je slib splnitelný.“</p>
			<p class="MLP-text">„Ne, Alexeji Alexandroviči!“ zvolal Oblonskij a&nbsp;vyskočil. „Tomu nechci věřit. Ona je tak nešťastná, jak jen může být žena nešťastná, a&nbsp;nesmíš odepřít tak…“</p>
			<p class="MLP-text">„Do jaké míry je slib splnitelný. Vous professez d’être un libre penseur.<span class="char-style-override-1"><a id="footnote-3409-49-backlink" class="footnote-link" href="#footnote-3409-49">49</a></span> Ale já jako člověk věřící nemohu v&nbsp;takové závažné věci jednat proti křesťanskému zákonu.“</p>
			<p class="MLP-text">„Ale v&nbsp;křesťanských společnostech i&nbsp;u&nbsp;nás, pokud vím, je rozvod dovolen,“ řekl Stěpan Arkaďjič. „Rozvod připouští i&nbsp;naše církev. A&nbsp;vidíme…“</p>
			<p class="MLP-text">„Připouští, ale ne v&nbsp;tomto smyslu.“</p>
			<p class="MLP-text">„Alexeji Alexandroviči, já tě nepoznávám,“ pravil Oblonskij po chvíli mlčení. „Což jsi neodpustil vše (a&nbsp;což jsme to neocenili?) a&nbsp;nebyl jsi ochoten&nbsp;– právě, žes byl veden křesťanskými city&nbsp;– všecko obětovat? Sám jsi říkal, že dáš i&nbsp;plášť, když ti berou sukni, a&nbsp;teď…“</p>
			<p class="MLP-text">„Žádám,“ náhle vstávaje zapištěl Alexej Alexandrovič, bledý a&nbsp;s&nbsp;třesoucí se bradou, „žádám, abyste přestal, přestal… o&nbsp;tom mluvit.“</p>
			<p class="MLP-text">„Ach ne! No, odpusť, odpusť mi, jestli jsem tě rozladil,“ začal Stěpan Arkaďjič s&nbsp;rozpačitým úsměvem a&nbsp;podával Kareninovi ruku, „ale přece jsem jako vyslanec jenom vyřizoval, co jsem měl uloženo.“</p>
			<p class="MLP-text">Alexej Alexandrovič mu podal ruku a&nbsp;zamyslil se.</p>
			<p class="MLP-text">„Musím si všecko rozmyslit a&nbsp;zeptat se na radu. Pozítří dostanete určitou odpověď,“ dodal po chvíli přemýšlení.</p>
<p class="MLP-text"><br/></p>
			<div class="footnotes">
				<div class="footnote">
					<p class="MLP-pozn-pod-carou"><a id="footnote-3409-49" class="footnote-anchor" href="#footnote-3409-49-backlink">49</a>  Platíš za volnomyšlenkáře. <span class="MLP-znak-kurziva-9b char-style-override-3">(franc.)</span></p>
				</div>
			</div>
		</div>
</body>
</html>