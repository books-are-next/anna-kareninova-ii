<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>anna_karenina_2-118</title>
		<link href="../Styles/anna_karen_idstyles.css" rel="stylesheet" type="text/css"/>
	</head>
	<body id="anna_karenina_2" xml:lang="cs-CZ">
		<div>
			<p id="toc_marker-4-17" class="MLP-uroven2-kapitola"><a id="x.11303"></a>XVII</p>
			<p class="MLP-text-bez1radku">Kníže a&#160;Sergej Ivanovič nasedli do vozíku a&#160;odjeli. Ostatní společnost šla domů pěšky, přidávajíc do kroku.</p>
			<p class="MLP-text">Ale mrak, chvílemi přecházející do běla a&#160;zase do černa, se hnal tak prudce, že museli ještě zrychlit krok, aby přišli domů, než se rozprší. Mračna vpředu, nízká a&#160;černá jako dým se sazemi, letěla nesmírnou rychlostí po obloze. K&#160;domu zbývalo ještě nějakých dvě stě kroků, když už se strhl vítr a&#160;každý okamžik se mohl spustit liják.</p>
			<p class="MLP-text">Děti utíkaly napřed a&#160;polekaně a&#160;přitom radostně výskaly. Darja Alexandrovna se těžce potýkala se sukněmi, které se jí omotávaly kolem nohou, a&#160;už nešla, ale běžela a&#160;nespouštěla děti z&#160;očí. Muži šli dlouhými kroky a&#160;přidržovali si klobouky. Byli už docela před domem, když spadla velká kapka a&#160;rozpleskla se o&#160;plechový okap. Děti a&#160;za nimi dospělí vběhli za veselého hovoru pod ochranný krov.</p>
			<p class="MLP-text">„Kde je Katěrina Alexandrovna?“ ptal se Levin Agafji Michajlovny, která na ně čekala v&#160;předsíni s&#160;šátky a&#160;plédy.</p>
			<p class="MLP-text">„Myslela jsem, že je s&#160;vámi.“</p>
			<p class="MLP-text">„A&#160;Míťa?“</p>
			<p class="MLP-text">„Asi v&#160;Lesíčku a&#160;chůva je tam s&#160;ním.“</p>
			<p class="MLP-text">Levin popadl plédy a&#160;rozběhl se do Lesíčku.</p>
			<p class="MLP-text">Za tu krátkou chvíli už mrak zastřel slunce, takže nastalo šero jako při zatmění. Vítr houževnatě a&#160;umíněně bránil Levinovi v&#160;cestě, rval listí a&#160;květy z&#160;lip, ohyzdně a&#160;podivně obnažoval bílé větve bříz a&#160;ohýbal všecko na jednu stranu: akáty, květiny, lopuší, trávu i&#160;koruny stromů. Děvečky, které pracovaly na zahradě, se s&#160;vřískotem běžely schovat do čeledníku. Bílá clona lijavce už zahalila celý vzdálený les i&#160;polovinu blízkého pole a&#160;rychle postupovala k&#160;Lesíčku. Ve vzduchu bylo cítit vlhkost deště, který se tříštil na drobné kapky.</p>
			<p class="MLP-text">Levin s&#160;hlavou skloněnou kupředu zápolil s&#160;větrem, který mu rval šátky z&#160;rukou, a&#160;už dobíhal k&#160;Lesíčku a&#160;už viděl, jak se za dubem cosi bělá, když tu se všecko ozářilo, celá země vzplanula a&#160;jako by mu pukla nad hlavou nebeská klenba. Když zase otevřel oslněné oči, dělila ho od Lesíčku hustá clona deště a&#160;skrze ni s&#160;hrůzou spatřil nejprve známý dub uprostřed lesa, jehož zelený vrcholek podivně změnil polohu. Snad neuhodilo? Levin ještě nedomyslil, a&#160;už vrcholek dubu, stále a&#160;stále zrychlující svůj pohyb, najednou zmizel za ostatními stromy a&#160;Levin uslyšel, jak velikán na ně s&#160;praskotem dopadl.</p>
			<p class="MLP-text">Vzplanutí blesku, rachot hromu a&#160;pocit chladu, který ho ve mžiku ovanul po celém těle, všechno Levinovi splynulo v&#160;jediný děsivý dojem.</p>
			<p class="MLP-text">„Bože můj! Bože můj, jenom ne na ně!“ zašeptal.</p>
			<p class="MLP-text">A&#160;třebaže ho rázem napadlo, jak nesmyslná je prosba, aby je nezabil dub, který se už zřítil, přece ji opakoval přesvědčen, že nic lepšího než vyslovit tu nesmyslnou modlitbu nemůže udělat.</p>
			<p class="MLP-text">Doběhl na místo, kam obvykle chodívaly, ale nenašel je.</p>
			<p class="MLP-text">Byly na druhém konci lesa pod starou lípou a&#160;volaly na něho. Dvě postavy v&#160;tmavých šatech (prve měly světlé) stály nad něčím skloněny.</p>
			<p class="MLP-text">Byla to Kitty a&#160;chůva. Déšť pomalu ustával a&#160;začínalo se jasnit, když k&#160;nim Levin doběhl. Chůva měla šaty vespod suché, ale Kitty promokla naskrz a&#160;šaty se jí lepily na tělo. Ačkoli už nepršelo, stály pořád ve stejné pozici, jako když se strhla bouřka. Obě stály skloněny nad kočárkem se zelenou stříškou.</p>
			<p class="MLP-text">„Nic se vám nestalo? V&#160;pořádku? Chválabohu!“ zvolal a&#160;čvachtal se kalužemi, s&#160;botami plnými vody, až přiběhl k&#160;nim.</p>
			<p class="MLP-text">Kittina růžová mokrá tvář byla obrácena k&#160;němu a&#160;plaše se usmívala pod kloboučkem, který docela změnil tvar.</p>
			<p class="MLP-text">„No, že se nestydíš! Nechápu, jak můžeš být tak neopatrná!“ hněvivě se obořil Levin na ženu.</p>
			<p class="MLP-text">„Na mou duši za nic nemohu. Už jsme chtěly jít, když začal zlobit. Musely jsme ho převinout. Zrovna jsme…,“ omlouvala se Kitty.</p>
			<p class="MLP-text">Míťovi se nic nestalo, ani trochu nezmokl a&#160;klidně spal.</p>
			<p class="MLP-text">„Chválabohu! Vždyť ani nevím, co mluvím!“</p>
			<p class="MLP-text">Sebrali mokré plenky. Chůva vzala dítě z&#160;kočárku a&#160;nesla je.</p>
			<p class="MLP-text">Levin šel vedle ženy. Vyčítal si, že se na ni zlobil, a&#160;provinile jí tiskl ruku, aby chůva neviděla.</p>
		</div>
</body>
</html>