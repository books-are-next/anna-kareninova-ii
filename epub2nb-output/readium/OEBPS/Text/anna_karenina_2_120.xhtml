<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>anna_karenina_2-117</title>
		<link href="../Styles/anna_karen_idstyles.css" rel="stylesheet" type="text/css"/>
	</head>
	<body id="anna_karenina_2" xml:lang="cs-CZ">
		<div>
			<p id="toc_marker-4-16" class="MLP-uroven2-kapitola"><a id="x.11300"></a>XVI</p>
			<p class="MLP-text-bez1radku">Koznyšov, zkušený v&#160;dialektice, neodporoval a&#160;ihned zavedl řeč na jiné pole.</p>
			<p class="MLP-text">„Ano, chceš-li aritmetickou cestou poznat ducha lidu, pak toho ovšem stěží dosáhneš. A&#160;hlasování nemáme ani nemůžeme mít zavedeno, protože nevyjadřuje vůli lidu. Ale jsou tu jiné cesty. Je to znát v&#160;ovzduší, poznáme to srdcem. Nemluvím ani o&#160;spodních proudech, které se daly ve stojatém moři lidu do pohybu a&#160;které jasně vidí každý nezaujatý člověk. Vezmi si společnost v&#160;užším slova smyslu. Všechny nejrůznorodější strany v&#160;kruzích inteligence, dříve tak nepřátelské, všechny se spojily. Všechny nesváry skončily, všechny veřejné orgány mluví stejně, všichni pocítili, že je zachvátila živelná síla a&#160;unáší je všecky jedním směrem.“</p>
			<p class="MLP-text">„Ale to noviny píšou všecky jedno a&#160;totéž,“ pravil kníže. „To je pravda. Všecky melou stejnou jak žáby před bouřkou. Však taky kvůli nim není nic jiného slyšet.“</p>
			<p class="MLP-text">„Žáby nežáby&#160;– já noviny nevydávám a&#160;nechci je hájit. Ale mluvím o&#160;názorové jednotě mezi inteligencí,“ řekl Sergej Ivanovič a&#160;obrátil se k&#160;bratrovi.</p>
			<p class="MLP-text">Levin chtěl odpovědět, ale starý kníže ho předešel.</p>
			<p class="MLP-text">„Inu, o&#160;té názorové jednotě se taky dá říci leccos jiného,“ pravil. „Třeba můj zeťáček Stěpan Arkaďjič, znáte ho přece. Má teď dostat místo jako člen výboru nebo komise a&#160;ještě nějak dál, to si nepamatuju. Jenže tam není žádná práce&#160;– co chceš, Dolly, to není žádné tajemství!&#160;– a&#160;přitom osm tisíc platu. Zkuste se ho zeptat, jestli je jeho zaměstnání prospěšné, a&#160;on vám dokáže, že je nejužitečnější ze všech. A&#160;je poctivý člověk, ale přece není možné jinak než věřit v&#160;prospěšnost osmi tisíc.“</p>
			<p class="MLP-text">„Ach ano, mám Darje Alexandrovně vyřídit, že to místo dostal,“ řekl Sergej Ivanovič s&#160;nelibostí, jelikož měl za to, že kníže nemluví k&#160;věci.</p>
			<p class="MLP-text">„A&#160;s&#160;názorovou jednotou novin je to stejné. Kdosi mi to vysvětlil: jakmile dojde k&#160;válce, mají dvakrát tolik příjmů. Jak potom nemají soudit, že osudy lidu a&#160;Slovanstva… a&#160;tak dále?“</p>
			<p class="MLP-text">„Nemám leckteré noviny rád, ale tohle není spravedlivé,“ řekl Sergej Ivanovič.</p>
			<p class="MLP-text">„Kladl bych jedinou podmínku,“ pokračoval kníže. „Alfons Karr to krásně napsal před válkou s&#160;Pruskem: Soudíte, že válka je nevyhnutelná? Výborně. Kdo hlásá válku&#160;– do zvláštní, přední legie s&#160;ním a&#160;na zteč, do útoku, v&#160;čele všech!“</p>
			<p class="MLP-text">„Redaktoři by se tam krásně vyjímali,“ s&#160;hlasitým smíchem řekl Katavasov, když si představil známé redaktory v&#160;takové vybrané legii.</p>
			<p class="MLP-text">„Copak, ti by utekli,“ řekla Dolly, „darmo by překáželi.“</p>
			<p class="MLP-text">„A&#160;kdyby utíkali, tak by se do nich střílelo zezadu kartáči anebo by se k&#160;nim postavili kozáci s&#160;karabáči,“ pravil kníže.</p>
			<p class="MLP-text">„Ale to je žert a&#160;nehezký žert, promiňte mi, kníže,“ řekl Sergej Ivanovič.</p>
			<p class="MLP-text">„Nenahlížím, že by to byl žert, to…,“ užuž začal Levin, ale Sergej Ivanovič mu skočil do řeči.</p>
			<p class="MLP-text">„Každý člen společnosti je povolán, aby vykonával odpovídající práci,“ řekl. „A&#160;mužové ideje konají svou práci tím, že jsou mluvčími veřejného mínění. A&#160;jednomyslný, otevřený projev veřejného mínění je zásluha tisku a&#160;přitom potěšitelný zjev. Před dvaceti lety bychom byli mlčeli, kdežto dnes slyšíme hlas ruského lidu, který je odhodlán povstat jako jeden muž a&#160;obětovat se pro ujařmené bratry. To je krok kupředu a&#160;záruka síly.“</p>
			<p class="MLP-text">„Ale vždyť nejde jen o&#160;oběť, musí taky zabíjet Turky,“ nesměle podotkl Levin. „Lid přináší oběti a&#160;rád se obětuje pro svou duši, ale ne pro vraždění,“ dodal. Bezděčně si spojil tuto rozmluvu s&#160;myšlenkami, kterými se tolik obíral.</p>
			<p class="MLP-text">„Jak to, pro duši? Víte, pro přírodovědce je to zapeklitý pojem. Co je to duše?“ s&#160;úsměvem pravil Katavasov.</p>
			<p class="MLP-text">„Ale vždyť víte!“</p>
			<p class="MLP-text">„Ne, přisámbůh, nemám ani ponětí!“ odpověděl Katavasov s&#160;hlasitým smíchem.</p>
			<p class="MLP-text">„Nepřišelť jsem, abych pokoj uvedl, ale meč, praví Kristus,“ přispěchal se svou námitkou Sergej Ivanovič, klidně uváděje jako naprosto pochopitelnou věc právě ten výrok z&#160;evangelia, který Levina vždycky nejvíc mátl.</p>
			<p class="MLP-text">„To je pravda,“ znova opakoval staroch, stojící poblíž nich. Odpověděl tak na čísi pohled, náhodou na něho upřený.</p>
			<p class="MLP-text">„Ne, holenku, jste potřen a&#160;nadobro poražen!“ vesele zvolal Katavasov.</p>
			<p class="MLP-text">Levin zrudl zlostí, nikoli proto, že byl poražen, ale že se nezdržel a&#160;hádal se.</p>
			<p class="MLP-text">Ne, nesmím se s&#160;nimi hádat, řekl si, oni mají neprůstřelné brnění, ale já jsem nahý.</p>
			<p class="MLP-text">Viděl, že bratra a&#160;Katavasova nepřesvědčí, a&#160;ještě méně viděl možnost, že by sám s&#160;nimi souhlasil. To, co hlásali, byla ona pýcha rozumu, která ho málem zahubila. Nemohl souhlasit s&#160;tím, že by několik málo lidí (mezi nimiž byl i&#160;jeho bratr) mohlo vyslechnout pár set žvanivých dobrovolníků, přicházejících do hlavních měst, a&#160;na základě toho si osobovat právo tvrdit, že spolu s&#160;tiskem vyjadřují vůli a&#160;smýšlení lidu, nadto smýšlení, které se projevuje pomstou a&#160;vražděním. Nemohl s&#160;tím souhlasit, poněvadž se nesetkal s&#160;projevem takového myšlení u&#160;lidu, mezi kterým žil, ani neshledával takové myšlenky u&#160;sebe (a&#160;nemohl se pokládat za nic jiného než za jednoho z&#160;lidí tvořících ruský národ); ale především nemohl souhlasit proto, že stejně jako lid nevěděl ani nemohl vědět, v&#160;čem záleží obecné blaho, ale zároveň věděl najisto, že tohoto obecného blaha lze dosáhnout jen přesným prováděním zákona dobra, který je zjevný každému člověku; a&#160;proto si nemohl přát válku a&#160;hlásat ji, ať už měla sledovat jakékoli obecné zájmy. Říkal spolu s&#160;Michajlyčem a&#160;s&#160;lidem, který vyjádřil své smýšlení v&#160;pověsti o&#160;povolání Varjagů: „Vládněte nám a&#160;panujte. Radostně slibujeme plnou poslušnost. Všechnu práci, všechno ponížení, všechny oběti bereme na sebe; ale nesoudíme a&#160;nerozhodujeme.“ A&#160;teď se lid&#160;– dle slov různých Sergejů Ivanovičů&#160;– zříkal tohoto, tak draze vykoupeného práva.</p>
			<p class="MLP-text">Byl by ještě rád řekl: je-li veřejné mínění neomylným soudcem, proč tedy revoluce, komuna nejsou stejně zákonné jako hnutí ve prospěch Slovanů? Ale to všecko byly myšlenky, které nemohly nic vyřešit. Jediná věc byla mimo pochyby&#160;– že totiž v&#160;dané chvíli spor Sergeje Ivanoviče dráždil, a&#160;proto nebylo dobře se hádat. Levin se tedy odmlčel a&#160;pak hosty upozornil, že je zamračeno a&#160;že by raději měli jít domů, než začne pršet.</p>
		</div>
</body>
</html>