<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>anna_karenina_2-6</title>
		<link href="../Styles/anna_karen_idstyles.css" rel="stylesheet" type="text/css"/>
	</head>
	<body id="anna_karenina_2" xml:lang="cs-CZ">
		<div>
			<p id="toc_marker-1-4" class="MLP-uroven2-kapitola"><a id="x.11052"></a>IV</p>
			<p class="MLP-text-bez1radku">„Už jsou tu!“ „To je on!“ „Který? Ten mladší?“ „Ale ona je chudinka polomrtvá!“ ozývalo se ze zástupu, když Levin přivítal nevěstu u&#160;vchodu a&#160;společně s&#160;ní vešel do kostela.</p>
			<p class="MLP-text">Stěpan Arkaďjič vysvětlil ženě, jak došlo k&#160;zdržení, a&#160;rozesmátí hosté si mezi sebou šeptali. Levin nikoho a&#160;nic nevnímal. Hleděl na svou nevěstu a&#160;oka z&#160;ní nespustil.</p>
			<p class="MLP-text">Všichni tvrdili, že za ty poslední dny hodně ztratila na kráse a&#160;že u&#160;oltáře zdaleka není tak hezká jako jindy. Avšak Levin si to nemyslil. Díval se na její vysoký účes s&#160;dlouhým bílým závojem a&#160;bílými květy, na stojatý nabíraný límec, který se zvláštním panenským půvabem zakrýval po stranách a&#160;odhaloval vpředu její dlouhou šíji, na pozoruhodně útlý pás, a&#160;zdálo se mu, že je hezčí než kdy jindy&#160;– ne že by ty květy, závoj a&#160;šaty objednané z&#160;Paříže nějak zvyšovaly její krásu, ale proto, že přes všecku umělou nádheru oblečení si její milá tvář, její oči a&#160;rty uchovaly svůj osobitý výraz nevinné upřímnosti.</p>
			<p class="MLP-text">„Už jsem myslela, že jsi utekl,“ řekla a&#160;usmála se na něho.</p>
			<p class="MLP-text">„Taková hloupost se mi stala, hanba mluvit!“ pravil s&#160;uzarděním a&#160;musel se obrátit k&#160;Sergejovi Ivanoviči, který k&#160;němu přistoupil.</p>
			<p class="MLP-text">„Ta historka s&#160;tvou košilí je povedená!“ potřásal Koznyšov s&#160;úsměvem hlavou.</p>
			<p class="MLP-text">„Ano, ano,“ odpověděl Levin, aniž vnímal, co se mu říká.</p>
			<p class="MLP-text">„Kosťo, teď se musíš rozhodnout,“ pravil Stěpan Arkaďjič s&#160;líčeným úlekem, „jde o&#160;vážnou věc. Právě teď jsi s&#160;to pochopit ji v&#160;plném rozsahu. Byl jsem tázán, zda se mají rozsvítit ohořelé svíce, nebo neohořelé. Rozdíl je deset rublů,“ připojil a&#160;roztáhl rty v&#160;úsměvu. „Rozhodl jsem to bez tebe, ale obávám se, že nebudeš souhlasit.“</p>
			<p class="MLP-text">Levin porozuměl, že jde o&#160;žert, ale do smíchu mu nebylo.</p>
			<p class="MLP-text">„Tak co? Ohořelé, nebo neohořelé? To je problém.“</p>
			<p class="MLP-text">„Ano, jistě. Neohořelé.“</p>
			<p class="MLP-text">„To jsem rád. Problém vyřešen!“ pravil Oblonskij s&#160;úsměvem. „Ale jak mohou lidé v&#160;takové situaci zhloupnout,“ řekl Čirikovovi, když Levin na něho jenom roztržitě pohlédl a&#160;přistoupil blíž k&#160;nevěstě.</p>
			<p class="MLP-text">„Dávej pozor, Kitty, ať si stoupneš na koberec první,“ radila hraběnka Nordstonová, která přišla za nimi. „A&#160;vy jste pěkný!“ obrátila se k&#160;Levinovi.</p>
			<p class="MLP-text">„Nemáš strach?“ ptala se stará tetinka Marie Dmitrijevna.</p>
			<p class="MLP-text">„Není ti zima? Jsi bledá. Počkej, nakloň se!“ řekla Kittina sestra, paní Lvovová, zvedla krásné oblé paže a&#160;s&#160;úsměvem jí narovnala květy na hlavě.</p>
			<p class="MLP-text">Přišla k&#160;nim Dolly, chtěla něco říci, ale nemohla ze sebe vypravit ani slovo, rozplakala se a&#160;pak se nuceně zasmála.</p>
			<p class="MLP-text">Kitty se na všechny dívala stejně nepřítomným zrakem jako Levin. Na všechny řeči uměla odpovídat jen šťastným úsměvem, bez kterého by to teď ani nebyla ona.</p>
			<p class="MLP-text">Mezitím si žalmisté oblékli bohoslužebná roucha a&#160;kněz a&#160;jáhen vyšli ke kostelnímu stolku v&#160;přístěnku chrámovém. Kněz se obrátil k&#160;Levinovi a&#160;cosi mu říkal. Levin nerozuměl.</p>
			<p class="MLP-text">„Vezměte nevěstu za ruku a&#160;veďte ji,“ napověděl Levinovi družba.</p>
			<p class="MLP-text">Levin dlouho nemohl pochopit, co se od něho žádá. Dlouho ho opravovali a&#160;už toho chtěli nechat&#160;– pořád bral nevěstu buď druhou rukou, nebo za jinou ruku, než měl&#160;– až konečně pochopil, že má zůstat na svém místě a&#160;vzít ji pravou rukou rovněž za pravou ruku. Když konečně vzal nevěstu za ruku, jak bylo předepsáno, postoupil kněz o&#160;několik kroků napřed a&#160;stoupl si ke stolku. Zástup příbuzných a&#160;známých se hnul za nimi, hlasy bzučely a&#160;vlečky šustily. Kdosi se shýbl a&#160;narovnal vlečku nevěstě. Pak zavládlo v&#160;kostele takové ticho, že bylo slyšet, jak dopadají kapky vosku.</p>
			<p class="MLP-text">Stařičký kněz ve vysoké fialové čepici, s&#160;prameny šedivých vlasů sčesanými za uši a&#160;prokvétajícími lesklým stříbrem, vyprostil stařecké malé ruce z&#160;těžké stříbrné řízy se zlatým křížem na zádech a&#160;cosi přebíral u&#160;stolku.</p>
			<p class="MLP-text">Stěpan Arkaďjič k&#160;němu přistoupil, cosi mu pošeptal, mrkl na Levina a&#160;ustoupil dozadu.</p>
			<p class="MLP-text">Kněz rozsvítil dvě svíce zdobené květy a&#160;držel je šikmo v&#160;levé ruce, takže vosk z&#160;nich kapal pomalu. Pak se otočil čelem k&#160;snoubencům. Byl to týž kněz, který zpovídal Levina. Podíval se unaveně a&#160;smutně na ženicha a&#160;nevěstu, vzdychl, vyprostil z&#160;řízy pravou ruku, požehnal jí i&#160;ženichovi a&#160;podobně, ale s&#160;nádechem ohleduplné něhy vložil složené prsty na skloněnou hlavu Kitty. Potom jim podal svíce, uchopil kadidelnici a&#160;zvolna poodstoupil.</p>
			<p class="MLP-text">„Je to skutečně pravda?“ pomyslil si Levin a&#160;ohlédl se po nevěstě. Poněkud shora viděl na její profil a&#160;z&#160;nepatrného chvění jejích rtů a&#160;řas věděl, že cítí na sobě jeho pohled. Neohlédla se, ale vysoký nabíraný límeček se pohnul, jak se jí zdvíhal k&#160;malému růžovému uchu. Levin viděl, že potlačila vzdech v&#160;prsou a&#160;malá ruka v&#160;dlouhé rukavici, držící svíci, se zachvěla.</p>
			<p class="MLP-text">Celý shon s&#160;košilí, zpoždění, rozhovor se známými a&#160;příbuznými, jejich projevy nelibosti, jeho směšná situace&#160;– vše náhle zmizelo a&#160;zmocnila se ho radost i&#160;bázeň.</p>
			<p class="MLP-text">Hezký urostlý arcijáhen ve stříbrné komži, s&#160;nakroucenými, načesanými kadeřemi, které mu po stranách odstávaly, svižně postoupil kupředu, nacvičeným gestem pozdvihl dvěma prsty štolu a&#160;stoupl si proti knězi.</p>
			<p class="MLP-text">„Pa-ne, po-žeh-nej!“ zazněly jeden po druhém slavnostní tóny a&#160;zčeřily vzduchové vlny.</p>
			<p class="MLP-text">„Blahoslaven Bůh náš povždy, nyní i&#160;příště až na věky věků,“ mírně, zpěvavě odvětil stařičký kněz a&#160;dál cosi přebíral u&#160;stolku. A&#160;plný akord neviditelného chóru harmonicky a&#160;zeširoka zazvučel, naplnil celý kostel od oken až po klenbu, zmohutněl, na okamžik ustal a&#160;zvolna zanikl.</p>
			<p class="MLP-text">Modlili se jako vždy za pokoj shůry a&#160;spásu, za synod, za panovníka; modlili se i&#160;za služebníky Páně Konstantina a&#160;Jekatěrinu, vstupující nyní ve stav manželský.</p>
			<p class="MLP-text">„Aby jim lásku dokonalou v&#160;míru a&#160;pokoji i&#160;pomoc svou seslati ráčil, Hospodina prosme,“ vydechoval celý chrám arcijáhnův hlas.</p>
			<p class="MLP-text">Levin naslouchal slovům modlitby a&#160;žasl. „Jak je mohlo napadnout, že potřebujeme pomoci, ano, pomoci?“ vzpomínal na své nedávné obavy a&#160;pochyby. „Co vím? Co bych dokázal v&#160;té strašné věci bez pomoci? Ano, teď potřebuji pomoc.“</p>
			<p class="MLP-text">Když jáhen dokončil prosebné modlitby, obrátil se kněz s&#160;knihou ke snoubencům:</p>
			<p class="MLP-text">„Bože věčný, kterýž jsi v&#160;jedno spojil rozloučené,“ odříkával mírným zpěvavým hlasem, „a svazek lásky nerozborný jsi jim daroval; kterýž jsi Izákovi a&#160;Rebece požehnal, dědici zaslíbení svého je učinil, taktéž požehnej i&#160;služebníkům svým Konstantinovi a&#160;Jekatěrině a&#160;pouč je na cestě pravé. Neboť milostivý a&#160;lidumilný Bůh jsi ty a&#160;tobě chválu vzdáváme, Otci i&#160;Synu i&#160;svatému Duchu, nyní i&#160;vždycky až na věky věkův.“</p>
			<p class="MLP-text">„Amen,“ opět se ve vzduchu rozvlnily hlasy neviditelného sboru.</p>
			<p class="MLP-text">„Kterýž jsi v&#160;jedno spojil rozloučené a&#160;svazek lásky daroval&#160;– jak hlubokomyslná jsou ta slova a&#160;jak odpovídají tomu, co člověk cítí v&#160;dané chvíli!“ uvažoval Levin. „Zdalipak i&#160;ona cítí totéž co já?“ Ohlédl se a&#160;jejich pohledy se setkaly.</p>
			<p class="MLP-text">A&#160;z&#160;jejího výrazu usoudil, že si uvědomuje totéž co on. Ale nebylo to pravda. Nerozuměla z&#160;bohoslužby téměř ani slovo a&#160;ani neposlouchala. Nemohla ta slova poslouchat ani jim rozumět, tak mocný byl jediný cit, kterým překypovalo její nitro a&#160;který stále vzrůstal. Byla to radost, že se naplňuje, co se už před půldruhým měsícem uskutečnilo v&#160;její duši a&#160;co ji celých těch šest neděl blažilo i&#160;trápilo. Toho dne, kdy ve svých hnědých šatech odevzdaně přistoupila v&#160;sále arbatského domu k&#160;němu&#160;– toho dne a&#160;v&#160;tu hodinu došlo v&#160;její duši k&#160;úplnému rozchodu s&#160;celým minulým životem a&#160;nastal jí zcela jiný, nový, zcela neznámý život, kdežto navenek trval život dosavadní. Těch šest neděl bylo pro ni dobou nejvyššího blaha i&#160;největší trýzně. Celý její život, všechny naděje a&#160;tužby se upínaly k&#160;tomu jedinému člověku, kterému dosud nerozuměla, s&#160;kterým ji pojil cit, ještě méně pochopitelný než ten člověk sám, cit někdy sbližující, jindy odpuzující&#160;– a&#160;přitom dále žila v&#160;dřívějších podmínkách životních. Žila někdejším životem, ale hrozila se sama sebe, hrozila se své naprosté, nepřekonatelné lhostejnosti k&#160;celé minulosti: k&#160;věcem, k&#160;zvyklostem, k&#160;lidem, kteří ji mívali a&#160;stále měli rádi, k&#160;matce, zkormoucené touto lhostejností, k&#160;milému něžnému otci, kterého kdysi měla na světě nejraději. Někdy se hrozila své lhostejnosti, jindy se radovala z&#160;toho, co ji k&#160;ní přivedlo. Neuměla na nic myslit ani si nedovedla nic přát, co bylo mimo život s&#160;tímto člověkem; ale ten nový život tu zatím nebyl a&#160;ani si jej neuměla dobře představit. Bylo tu jen očekávání&#160;– bázeň i&#160;radost z&#160;něčeho nového a&#160;neznámého. A&#160;teď očekávání, nejistota i&#160;lítost, že se zřekla někdejšího života&#160;– vše užuž skončí a&#160;začne život nový. Ten nový život jistě budil strach svou neurčitostí; ale ať už budil strach, či nikoli&#160;– zrodil se už před šesti nedělemi v&#160;její duši; nyní se pouze dostávalo posvěcení tomu, co se v&#160;její duši uskutečnilo už dávno.</p>
			<p class="MLP-text">Kněz se znovu otočil ke stolečku, pracně uchopil malý Kittin prsten, požádal Levina, aby mu nastavil ruku, a&#160;navlékl mu prstýnek na první článek prstu. „Zasnubuje se služebník Páně Konstantin služebnici Páně Jekatěrině.“ Potom kněz navlékl Kitty velký prsten na růžový, maličký, dojemně slaboučký prst a&#160;odříkával totéž.</p>
			<p class="MLP-text">Snoubenci se několikrát pokusili uhádnout, co mají dělat, ale pokaždé se mýlili a&#160;kněz je šeptem poučoval. Když vykonal vše, co bylo třeba, a&#160;požehnal jim prsteny, nakonec zase odevzdal velký prsten Kitty a&#160;Levinovi malý; opět se spletli a&#160;dvakrát si podávali prsteny z&#160;ruky do ruky, ale pořád to nebylo ono.</p>
			<p class="MLP-text">Dolly, Čirikov a&#160;Oblonskij pokročili kupředu a&#160;chtěli jim pomoci. Nastal zmatek, ozval se šepot, všecko se usmívalo, avšak slavnostně pohnutý výraz ve tvářích snoubenců se nezměnil. Naopak, když si pletli ruce, tvářili se vážněji a&#160;slavnostněji než předtím a&#160;úsměv, s&#160;kterým Stěpan Arkaďjič pošeptal, aby si teď navlékli každý svůj prsten, mu bezděčně ztuhl na rtech. Vytušil, že jakýkoli úsměv by pro ně byl urážkou.</p>
			<p class="MLP-text">„Neboť ty jsi od počátku stvořil pohlaví mužské a&#160;ženské,“ odříkával kněz hned po výměně prstenů, „a od tebe jest žena spojena s&#160;mužem, ku pomoci a&#160;k&#160;zachování rodu lidského. Hospodine náš, kterýž jsi seslal pravdu dědictví svému a&#160;zaslíbení svému, služebníkům svým, otcům našim, v&#160;každém pokolení vyvolencům svým, popatři na služebníka svého Konstantina a&#160;na služebnici svou Jekatěrinu a&#160;upevni zásnuby jich ve víře, svornosti, pravdě i&#160;lásce…“</p>
			<p class="MLP-text">Levin si stále víc a&#160;víc uvědomoval, že všechny jeho myšlenky na sňatek, jeho sny o&#160;tom, jak si uspořádá život&#160;– to vše bylo dětinství, ale že toto je něco, čemu dosud nerozuměl a&#160;nyní rozumí ještě méně, ačkoli se to stává skutečností. Hruď se mu dmula a&#160;zachvívala a&#160;neposlušné slzy se mu draly do očí.</p>
		</div>
</body>
</html>