<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>anna_karenina_2-110</title>
		<link href="../Styles/anna_karen_idstyles.css" rel="stylesheet" type="text/css"/>
	</head>
	<body id="anna_karenina_2" xml:lang="cs-CZ">
		<div>
			<p id="toc_marker-4-9" class="MLP-uroven2-kapitola"><a id="x.11277"></a>IX</p>
			<p class="MLP-text-bez1radku">Ty myšlenky ho trýznily a&#160;mučily někdy méně, někdy více, ale nikdy ho neopouštěly úplně. Četl a&#160;přemýšlel, a&#160;čím víc četl a&#160;přemýšlel, tím vzdálenější se mu zdál sledovaný cíl.</p>
			<p class="MLP-text">Poslední dobou v&#160;Moskvě a&#160;na venkově, když se přesvědčil, že u&#160;materialistů odpověď nenalezne, četl jednoho po druhém, a&#160;znova si pročetl Platona i&#160;Spinozu, Kanta a&#160;Schellinga, Hegela i&#160;Schopenhauera&#160;– filozofy, kteří vykládali život nematerialisticky.</p>
			<p class="MLP-text">Myšlenky se mu zdály plodné, dokud četl anebo si vymýšlel vlastní argumenty proti jiným teoriím, zejména proti materialistické; ale kdykoli četl anebo si vymýšlel vlastní řešení otázek, tu se pokaždé opakovalo jedno a&#160;totéž. Dokud se přidržoval dané definice nejasných slov jako <span class="MLP-znak-kurziva-11b">duch, vůle, svoboda, substance</span> a&#160;úmyslně padal do slovní léčky, kterou mu strojili filozofové nebo on sám sobě, začínal zdánlivě cosi chápat. Ale stačilo zapomenout na umělý myšlenkový pochod a&#160;vrátit se ze života k&#160;tomu, co ho uspokojovalo, když v&#160;myšlenkách sledoval danou nit&#160;– a&#160;už se celá ta umělá stavba bořila jak domek z&#160;karet a&#160;bylo jasné, že byla vytvořena z&#160;týchž přeházených slov nezávisle na něčem, co je v&#160;životě důležitější než rozum.</p>
			<p class="MLP-text">Jednu dobu, když četl Schopenhauera, dosadil si za jeho <span class="MLP-znak-kurziva-11b">vůli lásku</span> a&#160;ta nová filozofie mu nějaké dva dny, než se jí vzdal, skýtala útěchu; ale zhroutila se zrovna tak, když se pak na ni podíval ze života, a&#160;ukázala se být mušelínovým šatem, který nehřeje.</p>
			<p class="MLP-text">Koznyšov mu doporučil, aby si přečetl bohoslovecké spisy Chomjakovovy. Levin si přečetl druhý svazek Chomjakovových spisů, a&#160;třebaže jejich polemický, elegantní a&#160;duchaplný tón ho zpočátku odpuzoval, byl překvapen učením o&#160;církvi. Zpočátku ho ohromila myšlenka, že pochopení božských pravd není dáno člověku, že však je dáno společenství lidí, sjednocených láskou, totiž církvi. Potěšila ho myšlenka, oč snazší je uvěřit v&#160;existující, živoucí církev, zahrnující veškerou lidskou víru, mající v&#160;čele boha, a&#160;proto svatou a&#160;neomylnou, už přímo od ní přijmout víru v&#160;boha, ve stvoření, v&#160;pád a&#160;vykoupení nežli začínat od boha, vzdáleného tajemného boha, stvoření atd. Ale když si posléze přečetl dějiny církve od katolického spisovatele a&#160;dějiny církve od spisovatele pravoslavného a&#160;shledal, že obě církve, neomylné ve své podstatě, zavrhují jedna druhou, rozčaroval se i&#160;v&#160;Chomjakovově učení o&#160;církvi a&#160;tato budova se rozpadla v&#160;prach stejně jako stavby filozofické.</p>
			<p class="MLP-text">Celé jaro byl nesvůj a&#160;prožil hrozné chvíle.</p>
			<p class="MLP-text">Nevím-li, co jsem a&#160;proč zde jsem, nemohu žít. A&#160;vědět to nemohu, tedy nemohu žít, říkal si Levin.</p>
			<p class="MLP-text">V&#160;nekonečném času, v&#160;nekonečnu hmoty, v&#160;nekonečném prostoru vzniká organismus, bublinka, nějakou dobu vydrží a&#160;potom praskne, a&#160;ta bublinka&#160;– jsem já.</p>
			<p class="MLP-text">Byla to trapná nepravda, avšak byl to jediný, konečný výsledek staletého úsilí lidského myšlení v&#160;tom směru.</p>
			<p class="MLP-text">Byla to poslední víra, na níž byly budovány všechny výzkumy lidského myšlení takřka ve všech oborech. Byl to vládnoucí názor a&#160;Levin si ze všech ostatních výkladů bezděčně osvojil, ani sám nevěděl kdy a&#160;jak, právě tento výklad, protože byl přece jen jasnější.</p>
			<p class="MLP-text">Ale nebyla to jen nepravda, byl to krutý výsměch jakési zlé moci, jíž se člověk nesměl podrobit.</p>
			<p class="MLP-text">Bylo nutné se z&#160;té moci vysvobodit. Vysvobození bylo pro každého nasnadě. Bylo nutné skoncovat s&#160;tou závislostí na zlu. A&#160;byl tu jediný způsob&#160;– smrt.</p>
			<p class="MLP-text">Levin, ten šťastný manžel a&#160;otec, zdravý člověk, měl několikrát tak blízko k&#160;sebevraždě, že schoval provaz, aby se nemohl oběsit, a&#160;bál se chodit s&#160;puškou, aby se nezastřelil.</p>
			<p class="MLP-text">Avšak nezastřelil se ani neoběsil a&#160;žil dál.</p>
		</div>
</body>
</html>