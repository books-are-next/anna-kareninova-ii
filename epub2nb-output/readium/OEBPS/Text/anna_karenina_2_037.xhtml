<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>anna_karenina_2-34</title>
		<link href="../Styles/anna_karen_idstyles.css" rel="stylesheet" type="text/css"/>
	</head>
	<body id="anna_karenina_2" xml:lang="cs-CZ">
		<div>
			<p id="toc_marker-1-32" class="MLP-uroven2-kapitola">XXXII</p>
			<p class="MLP-text-bez1radku">Když se Vronskij vrátil, Anna ještě nebyla doma. Jak mu bylo sděleno, přijela brzo po jeho odchodu jakási dáma, a&#160;Anna odjela s&#160;ní. To, že odjela, aniž mu oznámila kam, že se dosud nevrátila, že už ráno někde byla, aniž mu co řekla&#160;– to vše spolu s&#160;její podivně vzrušenou tváří dnes dopoledne i&#160;se vzpomínkou na to, jak nevraživě mu v&#160;Jašvinově přítomnosti takřka vyrvala z&#160;rukou synovy podobenky, to vše ho přimělo k&#160;zamyšlení. Řekl si, že si spolu musí vážně promluvit. A&#160;čekal teď na ni v&#160;jejím salóně. Ale Anna se nevrátila sama. Přivedla si tetu, starou pannu, princeznu Oblonskou. Ta pro ni přijela už ráno a&#160;Anna s&#160;ní jezdila po nákupech. Anna se tvářila, že nevnímá ustaraný a&#160;tázavý obličej Vronského, a&#160;zvesela mu vykládala, co všecko dnes dopoledne koupila. Viděl, že se s&#160;ní děje něco zvláštního. Kdykoli na něm letmo utkvěly její blýskající oči, byla v&#160;nich napjatá pozornost a&#160;v&#160;řeči a&#160;v&#160;pohybech byla ona nervózní rychlost a&#160;půvab, jež ho tak okouzlovaly v&#160;prvních dobách sblížení, ale nyní ho zneklidňovaly a&#160;děsily.</p>
			<p class="MLP-text">K&#160;obědu bylo prostřeno pro čtyři osoby. Všichni se už sešli a&#160;chtěli jít do malé jídelny, když přijel Tuškevič se vzkazem pro Annu od kněžny Betsy. Kněžna Betsy se omlouvala, že se nepřijela rozloučit; je churavá, ale prosí Annu, aby k&#160;ní přišla mezi půl sedmou a&#160;devátou. Vronskij se podíval na Annu. Přesné časové rozmezí prozrazovalo, že byla učiněna opatření, aby se Anna s&#160;nikým nesetkala. Ale Anna jako by to nezpozorovala.</p>
			<p class="MLP-text">„Velká škoda, že zrovna mezi půl sedmou a&#160;devátou nemohu,“ řekla s&#160;úsměvem sotva patrným.</p>
			<p class="MLP-text">„Kněžnu to bude moc mrzet.“</p>
			<p class="MLP-text">„Mě taky.“</p>
			<p class="MLP-text">„Jedete si asi poslechnout Pattiovou?“ zeptal se Tuškevič.</p>
			<p class="MLP-text">„Pattiovou? To jste mi vnukl dobrý nápad. Jela bych, kdybych mohla sehnat lóži.“</p>
			<p class="MLP-text">„Já bych vám ji opatřil,“ nabídl se Tuškevič.</p>
			<p class="MLP-text">„Byla bych vám moc a&#160;moc vděčná,“ řekla Anna. „Ale nechtěl byste s&#160;námi poobědvat?“</p>
			<p class="MLP-text">Vronskij nenápadně pokrčil rameny. Naprosto nechápal, co Anna dělá. Nač sem přivezla tu starou princeznu, k&#160;čemu pozvala Tuškeviče na oběd a&#160;– což je nejpodivnější&#160;– proč ho posílá pro lístky do lóže? Je vůbec možné pomyslit na to, že by při svém postavení mohla jít na abonentní představení s&#160;Pattiovou, kde se sejde veškerá známá společnost? Vážně se na ni podíval, avšak zase mu odpověděla tím vyzývavým, zpola veselým, zpola zoufalým pohledem, jehož význam nemohl pochopit. U&#160;oběda byla Anna útočně veselá, skoro jako by koketovala s&#160;Tuškevičem i&#160;s&#160;Jašvinem. Když vstali od stolu a&#160;Tuškevič jel pro lístky, zatímco Jašvin si šel zakouřit, odebral se s&#160;ním Vronskij dolů do svého pokoje. Po chvíli zase běžel nahoru. Anna už měla na sobě světlé hedvábné, se sametem kombinované šaty s&#160;hlubokým výstřihem, které si dala šít v&#160;Paříži. Šátek ze vzácných bílých krajek jí rámoval obličej a&#160;zvlášť příznivě dával vyniknout její nápadné kráse.</p>
			<p class="MLP-text">„Opravdu chcete jet do divadla?“ začal Vronskij a&#160;snažil se na ni nedívat.</p>
			<p class="MLP-text">„Pročpak se ptáte tak zděšeně?“ řekla, opět uražená, že se na ni nedívá. „Proč bych neměla jet?“</p>
			<p class="MLP-text">Tvářila se, že nechápe, co má Vronskij na mysli.</p>
			<p class="MLP-text">„Ovšemže, není důvodu,“ řekl zamračen.</p>
			<p class="MLP-text">„Také si myslím,“ řekla. Záměrně přeslechla jeho ironický tón a&#160;klidně si zapínala dlouhou naparfémovanou rukavici.</p>
			<p class="MLP-text">„Anno, proboha! Co je s&#160;vámi?“ Chtěl ji zburcovat a&#160;řekl to stejně, jako jí to kdysi říkával její muž.</p>
			<p class="MLP-text">„Nechápu, nač se ptáte.“</p>
			<p class="MLP-text">„Vy víte, že nemůžete jet.“</p>
			<p class="MLP-text">„Proč ne? Nepojedu sama. Princezna Varvara se jela převléknout, pojede se mnou.“</p>
			<p class="MLP-text">V&#160;úžasu a&#160;zoufalství pokrčil rameny.</p>
			<p class="MLP-text">„Ale copak nevíte…,“ začal.</p>
			<p class="MLP-text">„Ale já nechci vědět!“ téměř vykřikla. „Nechci. Lituji snad toho, co jsem udělala? Ne, ne a&#160;stokrát ne. A&#160;kdybych měla začít zase od začátku, zas by to bylo stejné. Nám dvěma, mně a&#160;vám, musí záležet jen na jediné věci: jestli se máme rádi. A&#160;na nic jiného se nemusíme ohlížet. Proč tu bydlíme každý jinde a&#160;nevidíme se? Proč nesmím jít do divadla? Mám tě ráda a&#160;všecko ostatní je mi jedno,“ řekla rusky a&#160;podívala se na něho se zvláštním leskem v&#160;očích, který si neuměl vysvětlit. „Je mi všecko jedno, pokud ses nezměnil ty. Proč se na mě nedíváš?“</p>
			<p class="MLP-text">Pohlédl na ni. Viděl všechnu krásu její tváře a&#160;šatu, který jí vždycky tolik slušel. Ale teď ho právě její krása a&#160;elegance popuzovaly.</p>
			<p class="MLP-text">„Mé city se nemohou změnit, víte to sama dobře, ale prosím vás, abyste nikam nechodila, proboha vás prosím,“ řekl opět francouzsky úpěnlivě něžným hlasem, ale s&#160;chladným pohledem.</p>
			<p class="MLP-text">Slova neslyšela, ale viděla chladný pohled a&#160;odpověděla podrážděně:</p>
			<p class="MLP-text">„A&#160;já vás prosím, abyste mi sdělil, proč nemám jet.“</p>
			<p class="MLP-text">„Protože vám to může způsobit…“ Zarazil se.</p>
			<p class="MLP-text">„Nic nechápu. Jašvin nemůže nikoho kompromitovat a&#160;princezna Varvara není o&#160;nic horší než ostatní. Však už je tady.“</p>
		</div>
</body>
</html>