<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>anna_karenina_2-106</title>
		<link href="../Styles/anna_karen_idstyles.css" rel="stylesheet" type="text/css"/>
	</head>
	<body id="anna_karenina_2" xml:lang="cs-CZ">
		<div>
			<p id="toc_marker-4-5" class="MLP-uroven2-kapitola"><a id="x.11265"></a>V</p>
			<p class="MLP-text-bez1radku">V&#160;šikmém večerním stínu žoků naházených na nástupišti chodil Vronskij ve svém dlouhém plášti a&#160;naraženém klobouku, ruce v&#160;kapsách, chodil jako šelma v&#160;kleci a&#160;po každých dvaceti krocích se prudce obracel. Když se k&#160;němu Sergej Ivanovič blížil, zdálo se mu, že ho Vronskij vidí, ale dělá, jako by ho neviděl. Sergejovi Ivanoviči to nevadilo. Byl povznesen nad jakékoli osobní účty.</p>
			<p class="MLP-text">V&#160;té chvíli viděl Sergej Ivanovič ve Vronském významného činitele ve veliké věci a&#160;měl za svou povinnost povzbudit ho i&#160;pochválit. Přikročil k&#160;němu.</p>
			<p class="MLP-text">Vronskij zůstal stát, pozorně se podíval, poznal Sergeje Ivanoviče, udělal několik kroků k&#160;němu a&#160;pevně, přepevně mu stiskl ruku.</p>
			<p class="MLP-text">„Snad jste si nepřál se mnou setkat,“ pravil Sergej Ivanovič, „ale nemohl bych vám být něčím nápomocen?“</p>
			<p class="MLP-text">„Žádné setkání mi nemůže být tak málo nepříjemné jako setkání s&#160;vámi,“ řekl Vronskij. „Promiňte mi. Potěšitelného není pro mě v&#160;životě nic.“</p>
			<p class="MLP-text">„Chápu a&#160;chtěl jsem vám nabídnout své služby,“ řekl Sergej Ivanovič a&#160;podíval se Vronskému do tváře, v&#160;níž bylo vepsáno utrpení. „Nepotřeboval byste dopis pro Rističe nebo pro Milana?“</p>
			<p class="MLP-text">„Ó&#160;ne!“ jako by těžko chápal, odpověděl Vronskij. „Jestli vám to nevadí, pojďte, budem se procházet. Ve vozech je nemožné dusno. Dopis? Ne, děkuji vám. Aby člověk mohl umřít, k&#160;tomu nepotřebuje doporučení. Leda snad pro Turky…,“ řekl a&#160;usmál se pouze ústy. Oči stále měly zlostný a&#160;trpitelský výraz.</p>
			<p class="MLP-text">„Jistě, ale snad byste snadněji navázal styky, které jsou přece jen nezbytné, kdyby na vás byly dotyčné osoby upozorněny předem. Ostatně jak si přejete. Velice mě potěšilo, když jsem uslyšel o&#160;vašem rozhodnutí. Beztak už je proti dobrovolníkům tolik výpadů, že takový člověk, jako jste vy, je pozvedá v&#160;očích veřejnosti.“</p>
			<p class="MLP-text">„Jako člověk,“ pravil Vronskij, „mám tu přednost, že pro mě život nemá žádnou cenu. A&#160;že mám dost fyzické energie, abych se prosekal do řad nepřítele a&#160;buď ho potřel, nebo padl&#160;– to vím. Jsem rád, že mám zač položit život, o&#160;který nejenže nestojím, ale který se mi přímo zhnusil. Někomu se snad bude hodit.“ A&#160;Vronskij netrpělivě pohnul čelistí, protože ustavičná tupá bolest zubu mu ani nedovolila mluvit, jak chtěl.</p>
			<p class="MLP-text">„Vy zas okřejete, to vám prorokuji,“ řekl Sergej Ivanovič s&#160;pohnutím. „Vysvobodit bratry z&#160;jařma je cíl hodný toho, aby pro něj člověk zemřel i&#160;žil. Kéž vám bůh dopřeje úspěchy vnější&#160;– i&#160;vnitřní klid,“ dodal a&#160;podával Vronskému ruku.</p>
			<p class="MLP-text">Vronskij podanou ruku pevně stiskl.</p>
			<p class="MLP-text">„Ano, jako nástroj mohu ještě být k&#160;něčemu dobrý. Ale jako člověk jsem troska,“ vypravil ze sebe pomalu.</p>
			<p class="MLP-text">Pro bodavou bolest zubu, která mu naplňovala ústa slinami, nemohl mluvit. Odmlčel se a&#160;pozoroval kola tendru, který zvolna a&#160;plynule ujížděl po kolejích.</p>
			<p class="MLP-text">A&#160;vtom docela jiná, nikoli bolest, ale celková mučivá vnitřní nevolnost ho přiměla, že na okamžik zapomněl na bolavý zub. Když viděl tendr a&#160;koleje, když teď rozmlouval se známým, s&#160;nímž se po svém neštěstí ještě nesetkal, náhle mu vyvstala v&#160;paměti <span class="MLP-znak-kurziva-11b">ona,</span> totiž to, co z&#160;ní ještě zbývalo, když jako šílenec vběhl do nádražního skladiště: na stole ve skladišti, před cizími lidmi bezostyšně roztažené zakrvácené tělo, ještě plné nedávného života; zvrácená, neporušená hlava s&#160;těžkými vrkoči a&#160;kadeřavými vlasy na spáncích, a&#160;v&#160;rozkošné tváři s&#160;pootevřenými rudými ústy ztuhlý podivný výraz, žalostný kolem rtů a&#160;děsivý v&#160;otevřených strnulých očích, výraz, výmluvně opakující ona strašná slova&#160;– že ho to bude mrzet&#160;–, která mu řekla v&#160;hádce.</p>
			<p class="MLP-text">A&#160;snažil se ji vzkřísit ve své paměti takovou, jaká byla tenkrát, když se s&#160;ní setkal poprvé, rovněž na nádraží, tajemnou, rozkošnou, milující, hledající i&#160;dávající štěstí, a&#160;nikoli tak krutě mstivou, jak se mu zjevila v&#160;poslední chvíli. Chtěl vzpomínat na nejkrásnější chvíle, které s&#160;ní prožil; ale ty chvíle byly navždy otrávené. Viděl ji před sebou v&#160;jediné podobě: jak nad ním triumfuje, že splnila svou hrozbu a&#160;donutila ho k&#160;marné, ale nevyhladitelné lítosti. Bolest v&#160;zubu už necítil a&#160;obličej se mu zkřivil v&#160;pláči.</p>
			<p class="MLP-text">Když mlčky přešel dvakrát kolem žoků a&#160;už se ovládl, obrátil se klidně k&#160;Sergejovi Ivanoviči:</p>
			<p class="MLP-text">„Nečetl jste po včerejšku další zprávy? Ano, byli poraženi potřetí, ale nazítří má dojít k&#160;rozhodující bitvě.“</p>
			<p class="MLP-text">Pohovořili ještě o&#160;tom, že Milan byl prohlášen za krále, což může mít nedozírné následky, a&#160;po druhém zvonění se rozešli každý do svého vozu.</p>
		</div>
</body>
</html>