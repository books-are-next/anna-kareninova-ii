<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>anna_karenina_2-5</title>
		<link href="../Styles/anna_karen_idstyles.css" rel="stylesheet" type="text/css"/>
	</head>
	<body id="anna_karenina_2" xml:lang="cs-CZ">
		<div>
			<p id="toc_marker-1-3" class="MLP-uroven2-kapitola"><a id="x.11049"></a>III</p>
			<p class="MLP-text-bez1radku">Zástup lidu, zejména žen, se nahrnul kolem osvětleného kostela. Ti, kdo se včas nedostali dovnitř, tlačili se kolem oken, strkali se, hádali a&#160;nakukovali skrz mříže.</p>
			<p class="MLP-text">Přes dvacet kočárů už stálo podle pokynů četnictva po celé délce ulice. Policejní důstojník stál nedbaje mrazu u&#160;vchodu a&#160;oslňoval svou uniformou. Další kočáry neustále přijížděly a&#160;dámy, samý květ, si zvedaly vlečky, páni smekali čapky nebo černé klobouky a&#160;všecko vcházelo do kostela. Tam už byly rozsvíceny oba lustry a&#160;všechny svíce před svatými obrazy. Zlatá svatozář na rudém pozadí oltáře, zlacená řezba ikon, stříbro visutých lamp a&#160;svícnů, dlaždice podlahy, koberečky i&#160;korouhve nad kůrem, stupínky kněžiště i&#160;zčernalé staré knihy, kleriky i&#160;komže&#160;– vše bylo zaplaveno jasem. Na pravé straně vytopeného kostela, ve shluku fraků a&#160;bílých nákrčníků, uniforem a&#160;sukna, sametu, atlasu, vlasů, květin, odhalených ramenou i&#160;paží a&#160;dlouhých rukavic, vládl tlumený i&#160;živý hovor, který se podivně odrážel od vysoké klenby. Pokaždé když vrzly otvírané dveře, hovor v&#160;zástupu umlkal a&#160;všichni se ohlíželi v&#160;naději, že uvidí vcházet ženicha a&#160;nevěstu. Ale dveře už se otevřely nejméně desetkrát a&#160;pokaždé to byl nějaký opozdilý host, který se připojoval ke skupince pozvaných vpravo, anebo nějaká zvědavá žena, která obelstila nebo přemluvila policejního důstojníka a&#160;pak se připojovala k&#160;zástupu cizích diváků nalevo. Příbuzní i&#160;lidé cizí už prošli všemi fázemi čekání.</p>
			<p class="MLP-text">Nejprve se domnívali, že ženich a&#160;nevěsta zde budou co nevidět, a&#160;nepřikládali zpoždění žádný význam. Potom se ohlíželi stále a&#160;stále častěji po dveřích a&#160;už si říkali, zda se něco nestalo. Pak už zpoždění působilo trapně a&#160;příbuzní i&#160;hosté předstírali, že si na ženicha ani nevzpomenou a&#160;jsou zabráni do hovoru.</p>
			<p class="MLP-text">Arcijáhen chtěl asi připomenout, že jeho čas je drahocenný, a&#160;netrpělivě pokašlával, až se tabulky v&#160;oknech třásly. Zpěváci na kruchtě se už nudili, ozývalo se odtamtud zkoušení hlasů a&#160;smrkání. Kněz ustavičně posílal žalmistu nebo jáhna, aby se podívali, zda už nepřijel ženich, a&#160;sám ve své fialové říze s&#160;vyšívaným pasem chodil co chvíli vyhlížet ženicha k&#160;postranním dveřím. Konečně jedna z&#160;dam pohlédla na hodinky a&#160;řekla: „Je to ale divné!“ A&#160;všichni hosté zneklidněli a&#160;začali hlasitě projevovat údiv a&#160;nespokojenost. Jeden z&#160;družbů jel zjistit, co se stalo. V&#160;té době Kitty, už dávno úplně připravená, v&#160;bílých šatech, dlouhém závoji a&#160;s&#160;věnečkem z&#160;pomerančových květů, stála se starosvatkou a&#160;sestrou Lvovovou v&#160;sále domu Ščerbackých a&#160;dívala se z&#160;okna, už přes půl hodiny marně čekajíc na zprávu svého družby, že ženich je v&#160;kostele.</p>
			<p class="MLP-text">Mezitím Levin chodil v&#160;kalhotách, ale bez vesty a&#160;bez fraku po svém pokoji v&#160;hotelu a&#160;neustále vystrkoval hlavu ze dveří a&#160;rozhlížel se po chodbě. Ale toho, na koho čekal, nebylo na chodbě vidět, a&#160;Levin se vracel pln zoufalství, spínal ruce a&#160;obracel se k&#160;Stěpanovi Arkaďjiči, který klidně pokuřoval.</p>
			<p class="MLP-text">„Jestlipak kdy někdo byl v&#160;tak hrozně pitomé situaci!“</p>
			<p class="MLP-text">„Ano, je to hloupé,“ přisvědčil Stěpan Arkaďjič a&#160;chlácholivě se usmál. „Ale uklidni se, hned ti ji přiveze.“</p>
			<p class="MLP-text">„Bodejť!“ Levin přemáhal zuřivý vztek. „A&#160;ty pitomé otevřené vesty! Ne, tohle nejde!“ Pohlédl na svou zmačkanou náprsenku. „A&#160;co když moje věci už odvezli na dráhu!“ vykřikl zoufale.</p>
			<p class="MLP-text">„Tak si vezmeš mou.“</p>
			<p class="MLP-text">„To jsem měl už dávno.“</p>
			<p class="MLP-text">„Nač se zbytečně zesměšňovat… Počkej, však se to nějak vystříbří.“</p>
			<p class="MLP-text">Šlo o&#160;to, že na Levinův rozkaz donesl starý sluha Kuzma frak, vestu a&#160;všecko ostatní, co k&#160;tomu patřilo.</p>
			<p class="MLP-text">„A&#160;košile?“ zvolal Levin.</p>
			<p class="MLP-text">„Košili máte na sobě,“ s&#160;klidným úsměvem odpověděl Kuzma.</p>
			<p class="MLP-text">Kuzmu nenapadlo, aby nechal v&#160;zásobě čistou košili, a&#160;když dostal rozkaz všecko sbalit a&#160;odvézt ke Ščerbackým, od nichž novomanželé odjížděli ještě dnes večer, udělal všecko podle rozkazu a&#160;sbalil vše kromě kompletního fraku. Košile, kterou měl Levin na sobě od rána, byla zmačkaná a&#160;k&#160;moderní otevřené vestě byla nemožná. K&#160;Ščerbackým měli daleko. Poslali sluhu, aby košili koupil. Sluha se vrátil s&#160;nepořízenou. Všude měli zavřeno, byla neděle. Poslali k&#160;Stěpanovi Arkaďjiči a&#160;sluha přivezl košili. Byla Levinovi nemožně volná a&#160;krátká. Nakonec poslali ke Ščerbackým vybalit věci. V&#160;kostele čekali na ženicha a&#160;ten chodil po pokoji jako zvíře v kleci, vyhlížel na chodbu a&#160;s&#160;hrůzou a&#160;zoufalstvím vzpomínal, co všecko Kitty napovídal a&#160;co by si teď mohla myslit.</p>
			<p class="MLP-text">Neblahý Kuzma, téměř bez dechu, konečně vletěl s&#160;košilí do pokoje.</p>
			<p class="MLP-text">„Přišel jsem taktak. Už to nakládali na vůz,“ řekl.</p>
			<p class="MLP-text">Levin už se raději nedíval na hodinky, aby si nedrásal srdce, a&#160;za tři minuty pádil po chodbě.</p>
			<p class="MLP-text">„Tím už to nespravíš,“ zasmál se Oblonskij a&#160;zvolna ho následoval. „Ono se to <span class="MLP-znak-kurziva-11b">vystříbří…</span> povídám ti.“</p>
		</div>
</body>
</html>