<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>anna_karenina_2-92</title>
		<link href="../Styles/anna_karen_idstyles.css" rel="stylesheet" type="text/css"/>
	</head>
	<body id="anna_karenina_2" xml:lang="cs-CZ">
		<div>
			<p id="toc_marker-3-23" class="MLP-uroven2-kapitola">XXIII</p>
			<p class="MLP-text-bez1radku">Aby se v&#160;rodinném životě mohlo něco podniknout, k&#160;tomu je nezbytný buď naprostý rozkol mezi manžely, anebo láskyplná shoda. Je-li poměr mezi manžely nejasný a&#160;chybí jedno i&#160;druhé, pak nelze podnikat nic.</p>
			<p class="MLP-text">Mnohé rodiny zůstávají léta na stejném místě, i&#160;když se oběma manželům dávno zprotivilo, a&#160;to jen proto, že zde není ani úplný rozkol, ani shoda.</p>
			<p class="MLP-text">Vronskému i&#160;Anně připadal život v&#160;Moskvě, v&#160;tom vedru a&#160;prachu, kdy slunce už nesvítilo jarně, nýbrž letně, kdy všechny stromy na bulvárech byly už dávno obaleny listím a&#160;listí už bylo pokryto prachem, celý ten moskevský pobyt jim oběma připadal nesnesitelný. Ale třebaže se kdysi umluvili, že odjedou do Vozdviženského, nikam nejeli a&#160;stále zůstávali v&#160;Moskvě, které už dávno měli oba dost. Zůstávali zde, protože poslední dobu mezi nimi nebylo shody.</p>
			<p class="MLP-text">Podrážděnost, která je navzájem odcizovala, neměla žádnou vnější příčinu a&#160;všechny pokusy o&#160;domluvu ji nejen neodstraňovaly, ale ještě ji zvyšovaly. Byla to podrážděnost vnitřní, u&#160;Anny odůvodněná jeho vzrůstajícím chladem, kdežto u&#160;něho&#160;– lítostí, že se kvůli Anně dostal do těžké situace, kterou mu nijak neulehčila, ale naopak ještě ztěžovala. Ani jeden, ani druhý nevyslovil příčinu své podrážděnosti, ale jeden si myslil o&#160;druhém, že není v&#160;právu, a&#160;při sebemenší zámince si to hleděli navzájem dokázat.</p>
			<p class="MLP-text">Pro Annu znamenal on celý, se všemi svými zvyky, názory a&#160;snahami, se všemi duševními i&#160;fyzickými rysy jedno jediné&#160;– lásku k&#160;ženám, a&#160;ta láska, která se podle jejího cítění měla soustřeďovat jen na ni, tato láska chladla. Soudila tedy, že asi přenesl část lásky na jiné či na jinou ženu&#160;– a&#160;žárlila. Nežárlila na nějakou určitou ženu, ale proto, že jeho láska ochladla. Neměla objekt žárlivosti, ale hledala jej. Při sebenepatrnější narážce přenášela svou žárlivost z&#160;jednoho objektu na druhý. Jednou žárlila na ty sprosté ženštiny, s&#160;kterými mohl ve společnosti svobodných přátel tak snadno navázat styky; podruhé žárlila na vznešené dámy, s&#160;kterými by se mohl setkat; jindy zas na vybájenou dívku, s&#160;kterou se chce oženit, až se pro ni rozejde s&#160;ní, s&#160;Annou. A&#160;ta poslední žárlivost ji mučila nejvíce, zejména proto, že se jí sám ve chvíli sdílnosti neobezřetně svěřil, že matka ho tak špatně chápe, že se ho odvážila přemlouvat, aby se oženil s&#160;princeznou Sorokinovou.</p>
			<p class="MLP-text">A&#160;ve své žárlivosti se Anna na něho hněvala a&#160;ve všem vyhledávala důvody k&#160;hněvu. Ze všech svízelů, na které narážela ve své situaci, obviňovala jeho. Mučivé očekávání, které prožila v&#160;Moskvě mezi nebem a&#160;zemí, liknavost a&#160;nerozhodnost Alexeje Alexandroviče, svou osamělost&#160;– všecko přičítala jemu. Kdyby ji miloval, plně by si uvědomil její těžkou situaci a&#160;vysvobodil by ji. Za to, že žije v&#160;Moskvě, a&#160;nikoli na venkově, mohl rovněž on. Nemohl se zahrabat na venkově, jak si přála ona. Nezbytně potřeboval společnost, a&#160;tím ji uvrhl do té strašné situace, jejíž tíhu si nechtěl uvědomit. A&#160;rovněž jeho vinou byla navždy odloučena od syna.</p>
			<p class="MLP-text">Ani vzácné chvíle vzájemné něhy ji neuklidnily. V&#160;jeho něze teď viděla nádech klidu, sebejistoty, které dřív neexistovaly a&#160;které ji dráždily.</p>
			<p class="MLP-text">Už se šeřilo. Anna čekala, kdy se Vronskij vrátí z&#160;oběda, který pořádali jeho svobodní přátelé. Chodila sem tam po jeho pracovně (byl to pokoj, kam nejméně doléhal ruch z&#160;ulice) a&#160;dopodrobna si vybavovala slova, jež padla ve včerejší hádce. Při zpětném pohledu od nesmazatelných urážlivých slov až k&#160;tomu, co k&#160;nim zavdalo podnět, dospěla až k&#160;začátku rozmluvy. Dlouho nemohla uvěřit, že rozmíška začala tak nevinným hovorem, v&#160;kterém nikomu o&#160;nic nešlo. Ale bylo tomu vskutku tak. Všecko začalo tím, že se smál dívčím gymnáziím a&#160;pokládal je za zbytečná, zatímco Anna je obhajovala. Vyjádřil se neuctivě o&#160;ženském vzdělání vůbec a&#160;prohlásil, že Hana, Annina chráněnka, nijak nepotřebuje umět fyziku.</p>
			<p class="MLP-text">Annu to popudilo. Viděla v&#160;tom pohrdavou narážku na to, čím se zabývá. A&#160;vymyslila si a&#160;řekla větu, jež měla Vronskému oplatit bolest, kterou jí způsobil.</p>
			<p class="MLP-text">„Neočekávám od vás, že byste na mne myslil, že byste myslil na mé city, jak dokáže myslit člověk milující, ale prostě jsem očekávala trochu taktu,“ řekla.</p>
			<p class="MLP-text">A&#160;Vronskij skutečně zrudl zlostí a&#160;řekl něco nepříjemného. Nepamatovala se, co mu odpověděla, ale on ji v&#160;patrné snaze, aby ji také zranil, řekl:</p>
			<p class="MLP-text">„Nezajímá mě vaše horování pro to děvče, to je pravda, protože vidím, jak je to nenormální.“</p>
			<p class="MLP-text">Krutost, s&#160;jakou bořil svět, který si tak pracně vybudovala, aby mohla snášet svůj těžký život, nespravedlnost, s&#160;jakou ji vinil z&#160;přetvářky, z&#160;nepřirozenosti, obojí ji dohřálo.</p>
			<p class="MLP-text">„Velká škoda, že chápete a&#160;uznáváte za normální jen věci přízemní a&#160;materiální,“ řekla a&#160;odešla z&#160;pokoje.</p>
			<p class="MLP-text">Když včera večer přišel k&#160;ní, nezmiňoval se o&#160;nedávné hádce, ale přitom oba cítili, že spor je sice zatušován, avšak nepominul.</p>
			<p class="MLP-text">Dnes nebyl celý den doma a&#160;Anna se cítila tak osamělá a&#160;sklíčená tou hádkou, že chtěla na všecko zapomenout, odpustit a&#160;udobřit se s&#160;ním, chtěla obvinit sebe a&#160;jeho ospravedlnit.</p>
			<p class="MLP-text">Je to všecko moje vina. Jsem předrážděná a&#160;nesmyslně žárlivá. Udobříme se a&#160;odjedeme na venkov, tam budu klidnější&#160;– říkala si.</p>
			<p class="MLP-text">Nenormální&#160;– náhle si vzpomněla na největší urážku, která nebyla ani tolik ve slově, jako v&#160;úmyslu zranit ji.</p>
			<p class="MLP-text">Ví, co chtěl říci: je nenormální nemít ráda vlastní dceru, ale cizí dítě ano. Cožpak rozumí lásce k&#160;dětem, její lásce k&#160;Serjožovi, jehož mu obětovala? Ale ta snaha zranit ji! Ne, miluje jinou ženu, jinak to nemůže být.</p>
			<p class="MLP-text">A&#160;když viděla, že nedosáhla vytouženého klidu, ale jen opsala znovu kruh, který udělala už tolikrát, a&#160;že se vrátila k&#160;dřívější podrážděnosti, zhrozila se sama sebe. Opravdu to nejde? Opravdu by nedokázala vzít vinu na sebe? Začala znovu od začátku. Je upřímný, poctivý, má ji rád. Ona miluje jeho, v&#160;nejbližších dnech dosáhne rozvodu. Co si ještě přát? Ještě klid a&#160;důvěru a&#160;vezme všecko na sebe. Ano, hned teď, jak přijede, řekne mu, že to byla její vina, i&#160;když to její vina nebyla, a&#160;odjedou.</p>
			<p class="MLP-text">Aby už nemusila přemýšlet a&#160;rozčilovat se, zazvonila a&#160;dala přinést kufry, do kterých měly být uloženy věci na cestu.</p>
			<p class="MLP-text">V&#160;deset hodin Vronskij přijel.</p>
		</div>
</body>
</html>