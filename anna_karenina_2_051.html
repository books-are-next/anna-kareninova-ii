<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="XII">
    <meta name="apple-mobile-web-app-capable" content="yes">
    <title>XII • Anna Kareninová II</title>
    <link rel="stylesheet" href="./style/style.min.css" media="screen" integrity="sha256-zqwh2ZAv03c4MNRG04qGapqDfOESw/lqZB7l4xi1RyY=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./anna_karenina_2_050.html">
    <link rel="next" href="./anna_karenina_2_052.html">
    <meta name="nb-order" content="50">
    <link rel="self" href="anna_karenina_2_051.html">
    <meta name="nb-identifier" content="tolstoj-anna-kareninova-ii-17ee202">
    <meta name="nb-role" content="chapter">
  </head>
  <body data-nb-words="1257" data-nb-chars="7374" class="nb-role-chapter nb-custom-style">
    <nav role="doc-toc">
      <ul class="plain"></ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./anna_karenina_2_050.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="3"><span class="idea" data-nb-ref-number="1" id="idea1" data-nb-words="1" data-nb-chars="3">XII</span></h1>
        <p class="chunk" data-nb-ref-number="2" data-nb-words="91" data-nb-chars="527"><span class="idea" data-nb-ref-number="2" id="idea2" data-nb-words="91" data-nb-chars="527">Levin procitl časně na&nbsp;úsvitu a&nbsp;pokusil se&nbsp;vzbudit kamarády. Váseňka ležel na&nbsp;břiše, jednu nohu v&nbsp;punčoše nataženou, a&nbsp;spal tak tvrdě, že&nbsp;z&nbsp;něho Levin nedostal odpověď. Oblonskij zahučel ze&nbsp;spaní, že&nbsp;tak brzo nepůjde. I&nbsp;Laska, která spala stočená do&nbsp;klubíčka v&nbsp;koutě na&nbsp;seně, vstala nerada a&nbsp;líně si&nbsp;protahovala a&nbsp;narovnávala zadní nohy. Levin se&nbsp;obul, vzal pušku, opatrně otevřel vrzavé dveře a&nbsp;vyšel ven. Vozkové spali u&nbsp;povozů, koně dřímali. Jen jeden líně žral oves a&nbsp;rozhazoval jej chřípím po&nbsp;žlabu. Venku bylo ještě šero.</span></p>
        <p class="chunk" data-nb-ref-number="3" data-nb-words="21" data-nb-chars="127"><span class="idea" data-nb-ref-number="3" id="idea3" data-nb-words="21" data-nb-chars="127">„Co tak brzo, můj holečku?“ přátelsky jako k&nbsp;starému dobrému známému se&nbsp;k&nbsp;němu obrátila stará hospodyně, která vyšla z&nbsp;chalupy.</span></p>
        <p class="chunk" data-nb-ref-number="4" data-nb-words="10" data-nb-chars="54"><span class="idea" data-nb-ref-number="4" id="idea4" data-nb-words="10" data-nb-chars="54">„Ale jdu na&nbsp;sluky, tetičko. Dostanu se&nbsp;tady k&nbsp;bažině?“</span></p>
        <p class="chunk" data-nb-ref-number="5" data-nb-words="12" data-nb-chars="67"><span class="idea" data-nb-ref-number="5" id="idea5" data-nb-words="12" data-nb-chars="67">„To musíš za&nbsp;naše humna, synku, a&nbsp;přes konopiště. Je&nbsp;tam cestička.“</span></p>
        <p class="chunk" data-nb-ref-number="6" data-nb-words="14" data-nb-chars="102"><span class="idea" data-nb-ref-number="6" id="idea6" data-nb-words="14" data-nb-chars="102">Opatrně stoupajíc opálenýma bosýma nohama, doprovodila stařenka Levina a&nbsp;zdvihla mu&nbsp;závoru před humny.</span></p>
        <p class="chunk" data-nb-ref-number="7" data-nb-words="15" data-nb-chars="85"><span class="idea" data-nb-ref-number="7" id="idea7" data-nb-words="15" data-nb-chars="85">„Půjdeš rovně a&nbsp;hnedlinko budeš u&nbsp;močálu. Naši hoši tam včera večer hnali na&nbsp;pastvu.“</span></p>
        <p class="chunk" data-nb-ref-number="8" data-nb-words="284" data-nb-chars="1701"><span class="idea" data-nb-ref-number="8" id="idea8" data-nb-words="284" data-nb-chars="1701">Laska vesele běžela po&nbsp;pěšině napřed. Levin šel za&nbsp;ní&nbsp;rychlým, svižným krokem a&nbsp;neustále se&nbsp;díval po&nbsp;obloze. Byl by&nbsp;rád, aby slunce nevyšlo dřív, než dojde k&nbsp;bažině. Ale slunce si&nbsp;přispíšilo. Když odcházel, měsíc ještě svítil, ale teď už&nbsp;se&nbsp;jen třpytil jako kousek rtuti. Jitřenku, kterou předtím bylo tak jasně vidět, jste nyní museli hledat. Skvrny na&nbsp;vzdáleném poli, dříve neurčité, se&nbsp;teď ostře rýsovaly. Byly to&nbsp;mandele žita. Rosa na&nbsp;vysokém, voňavém konopí s&nbsp;vypletými kohoutky, bez slunečního světla ještě neviditelná, smáčela Levinovi nohy a&nbsp;halenu až&nbsp;nad pás. V&nbsp;průzračném ranním tichu bylo slyšet každý nepatrný zvuk. Včelka zasvištěla Levinovi kolem uší jako střela. Rozhlédl se&nbsp;a&nbsp;spatřil ještě druhou a&nbsp;třetí. Všechny vylétly přes plot včelníku a&nbsp;nad konopištěm mizely směrem k&nbsp;bažině. Pěšina přivedla Levina rovnou k&nbsp;ní. Bažinu jste mohli poznat podle par, které z&nbsp;ní stoupaly, někde hustší, jinde řidší, takže ostřice a&nbsp;jívové houští se&nbsp;v&nbsp;tom oparu kolébaly jako ostrůvky. Při cestě na&nbsp;kraji bažiny leželi chlapi a&nbsp;muži, kteří tu&nbsp;v&nbsp;noci pásli koně a&nbsp;teď kránu všichni spali pod svými kabáty. Opodál chodili tři koně se&nbsp;spoutanýma předníma nohama. Jeden z&nbsp;nich řinčel řetězem. Laska šla vedle pána, ale chtěla běžet napřed a&nbsp;rozhlížela se&nbsp;kolem. Když Levin minul spící chlapy a&nbsp;došel k&nbsp;první vyschlé bažince, prohlédl zápalky a&nbsp;pustil psa. Jeden z&nbsp;koní, statný tříroční hnědák, ucouvl před psem, zdvihl ocas a&nbsp;zafrkal. Ostatní koně se&nbsp;také polekali a&nbsp;vyskakovali z&nbsp;bažiny, spoutané nohy čvachtaly ve&nbsp;vodě a&nbsp;kopyta, vytahovaná z&nbsp;husté hlíny, vydávala pleskavý zvuk. Laska zůstala stát, posměšně se&nbsp;podívala na&nbsp;koně a&nbsp;tázavě na&nbsp;Levina. Levin ji&nbsp;pohladil a&nbsp;hvízdl na&nbsp;znamení, že&nbsp;mohou začít.</span></p>
        <p class="chunk" data-nb-ref-number="9" data-nb-words="9" data-nb-chars="58"><span class="idea" data-nb-ref-number="9" id="idea9" data-nb-words="9" data-nb-chars="58">Laska se&nbsp;vesele a&nbsp;horlivě rozběhla po&nbsp;houpavém třasovisku.</span></p>
        <p class="chunk" data-nb-ref-number="10" data-nb-words="386" data-nb-chars="2263"><span class="idea" data-nb-ref-number="10" id="idea10" data-nb-words="386" data-nb-chars="2263">Jakmile vběhla do&nbsp;bažiny, ihned mezi povědomými pachy kořenů, bahenních rostlin a&nbsp;rzi a&nbsp;cizím pachem koňského trusu zvětřila rozptýlený pach pernaté, tu&nbsp;vůni, která ji&nbsp;dráždila nejvíc. Tu&nbsp;a&nbsp;tam na&nbsp;mechu a&nbsp;bahenním lopuší byl ten pach velice silný, ale nedalo se&nbsp;určit, kterým směrem se&nbsp;zesiluje a&nbsp;kde slábne. Aby vzala stopu, musela popoběhnout dál po&nbsp;větru. Aniž cítila pohyb nohou, rychle, skokem uháněla tak, aby se&nbsp;mohla při každém kroku zastavit, kdyby bylo nutno, mířila napravo od&nbsp;předjitřního východního vánku a&nbsp;obrátila se&nbsp;po&nbsp;větru. Rozšířeným chřípím vtáhla do&nbsp;sebe vzduch a&nbsp;rázem zvětřila, že&nbsp;tu&nbsp;nejsou jen jejich stopy, ale <em>ony</em> samy, tady před ní, a&nbsp;to nejedna, ale že&nbsp;jich je&nbsp;hodně. Laska zpomalila běh. Byly tu, ale kde vlastně, to&nbsp;ještě nemohla určit. Aby našla přímo to&nbsp;místo, už&nbsp;začala opisovat kruh, když vtom odvedl její pozornost pánův hlas. „Lasko! Sem!“ řekl pán a&nbsp;ukázal jí&nbsp;na&nbsp;druhou stranu. Chvilku stála, jako by&nbsp;se&nbsp;ho&nbsp;ptala, zda by&nbsp;neměla pokračovat, jak začala. Ale pán hněvivě opakoval rozkaz a&nbsp;ukazoval mezi hrbolky zaplavené vodou, kde nemohlo nic být. Poslechla ho&nbsp;a&nbsp;předstírala, že&nbsp;hledá, aby mu&nbsp;udělala radost, prošmejdila všecky kopečky hlíny, vrátila se&nbsp;na&nbsp;původní místo a&nbsp;hned je&nbsp;zase zvětřila. Teď, když ji&nbsp;nerušil, věděla, co&nbsp;má&nbsp;dělat. Nedívala se&nbsp;pod nohy a&nbsp;mrzutě klopýtala o&nbsp;vysoké kopečky hlíny a&nbsp;padala do&nbsp;vody, ale donutila své pružné, silné nohy k&nbsp;poslušnosti a&nbsp;začala opisovat kruh, který měl všecko vysvětlit. <em>Jejich</em> pach ji&nbsp;dráždil stále a&nbsp;stále silněji, stále určitěji, až&nbsp;jí&nbsp;náhle bylo úplně jasné, že&nbsp;jedna z&nbsp;nich je&nbsp;tady, za&nbsp;tou hromádkou hlíny pět kroků před ní. Laska vystavovala. Při svých krátkých nohách nemohla před sebou nic vidět, ale podle pachu věděla, že&nbsp;sluka sedí nejvýš pět kroků od&nbsp;ní. Laska stála, větřila ji&nbsp;stále víc a&nbsp;vychutnávala rozkoš z&nbsp;očekávání. Prut měla vztyčený a&nbsp;napjatý, a&nbsp;jen jeho koneček se&nbsp;zachvíval. Tlamu pootevřenou, slechy našpicované. Jedno ucho se&nbsp;jí&nbsp;ohrnulo, ještě když běžela, a&nbsp;teď těžce, ale opatrně oddychovala a&nbsp;ještě obezřeleji se&nbsp;otočila po&nbsp;pánovi, spíš očima než hlavou. Viděla jeho tvář, na&nbsp;kterou byla zvyklá, a&nbsp;oči, z&nbsp;kterých šel vždycky strach. Pán klopýtal přes kopečky hlíny a&nbsp;Lasce se&nbsp;zdálo, že&nbsp;jde nesmírně pomalu. Zdálo se&nbsp;jí, že&nbsp;jde pomalu, ačkoli běžel.</span></p>
        <p class="chunk" data-nb-ref-number="11" data-nb-words="94" data-nb-chars="551"><span class="idea" data-nb-ref-number="11" id="idea11" data-nb-words="94" data-nb-chars="551">Když Levin zpozoroval ten zvláštní způsob hledání, kdy se&nbsp;Laska tiskla celým tělem k&nbsp;zemi, v&nbsp;dlouhých krocích hrabala zadníma nohama a&nbsp;mírně otvírala tlamu, poznal, že&nbsp;staví sluky. V&nbsp;duchu se&nbsp;modlil, aby měl štěstí zejména při první ráně, a&nbsp;rozběhl se&nbsp;k&nbsp;Lasce. Když došel těsně k&nbsp;ní, zadíval se&nbsp;ze&nbsp;své výšky před sebe a&nbsp;spatřil zrakem, co&nbsp;Laska viděla nosem. V&nbsp;uličce mezi hrbolky bylo na&nbsp;jednom z&nbsp;nich vidět sluku. S&nbsp;otočenou hlavou pozorně naslouchala. Pak trochu roztáhla a&nbsp;zase složila křídla, neohrabaně zakroutila zadečkem a&nbsp;zmizela za&nbsp;kopečkem.</span></p>
        <p class="chunk" data-nb-ref-number="12" data-nb-words="7" data-nb-chars="49"><span class="idea" data-nb-ref-number="12" id="idea12" data-nb-words="7" data-nb-chars="49">„Hledej, hledej,“ zavolal Levin a&nbsp;postrčil Lasku.</span></p>
        <p class="chunk" data-nb-ref-number="13" data-nb-words="36" data-nb-chars="213"><span class="idea" data-nb-ref-number="13" id="idea13" data-nb-words="36" data-nb-chars="213">„Ale já&nbsp;nemohu jít,“ myslila si&nbsp;Laska. „Kam bych šla? Tady odtud je&nbsp;větřím, ale kdybych šla kupředu, vůbec nepoznám, kde jsou a&nbsp;kdo jsou.“ Ale pán ji&nbsp;postrčil kolenem a&nbsp;rozčileně šeptal: „Hledej, Lasičko, hledej!“</span></p>
        <p class="chunk" data-nb-ref-number="14" data-nb-words="38" data-nb-chars="208"><span class="idea" data-nb-ref-number="14" id="idea14" data-nb-words="38" data-nb-chars="208">„No, tak když si&nbsp;to&nbsp;přeje, udělám to, ale teď už&nbsp;za&nbsp;sebe neručím,“ pomyslila si&nbsp;Laska a&nbsp;horempádem vyrazila kupředu mezi kopečky hlíny. Teď už&nbsp;nic nevětřila a&nbsp;jenom viděla a&nbsp;slyšela, ale v&nbsp;ničem se&nbsp;nevyznala.</span></p>
        <p class="chunk" data-nb-ref-number="15" data-nb-words="37" data-nb-chars="229"><span class="idea" data-nb-ref-number="15" id="idea15" data-nb-words="37" data-nb-chars="229">Deset kroků od&nbsp;původního místa to&nbsp;hlasitě zakvorkalo a&nbsp;se zvláštním plácáním křídel se&nbsp;vznesla jedna sluka. A&nbsp;vzápětí za&nbsp;výstřelem těžce pleskla bílou hrudí o&nbsp;mokré třasovisko. Druhá nečekala a&nbsp;za Levinovými zády vylétla bez psa.</span></p>
        <p class="chunk" data-nb-ref-number="16" data-nb-words="32" data-nb-chars="183"><span class="idea" data-nb-ref-number="16" id="idea16" data-nb-words="32" data-nb-chars="183">Když se&nbsp;Levin po&nbsp;ní&nbsp;otočil, byla už&nbsp;daleko. Ale přece ji&nbsp;zasáhl. Sluka uletěla nějakých dvacet kroků, vznesla se&nbsp;kolmo vzhůru a&nbsp;střemhlav, jako vržený míč, těžce padla na&nbsp;suchou půdu.</span></p>
        <p class="chunk" data-nb-ref-number="17" data-nb-words="19" data-nb-chars="102"><span class="idea" data-nb-ref-number="17" id="idea17" data-nb-words="19" data-nb-chars="102">„Tohle by&nbsp;šlo!“ říkal si&nbsp;Levin a&nbsp;strkal do&nbsp;brašny teplé, tučné sluky. „Co myslíš, Lasičko, šlo by&nbsp;to?“</span></p>
        <p class="chunk" data-nb-ref-number="18" data-nb-words="113" data-nb-chars="634"><span class="idea" data-nb-ref-number="18" id="idea18" data-nb-words="113" data-nb-chars="634">Když Levin nabil pušku a&nbsp;vydal se&nbsp;dál, slunce už&nbsp;vyšlo, třebaže je&nbsp;nebylo za&nbsp;mráčky ještě vidět. Měsíc pozbyl všeho lesku a&nbsp;bělal se&nbsp;na&nbsp;obloze jak obláček; všechny hvězdy už&nbsp;zmizely. Mokřinky, předtím stříbřité rosou, hrály teď do&nbsp;zlata. Rezavá voda byla celá jantarová. Modř travin přešla do&nbsp;žlutavé zeleně. Bahňáci rejdili u&nbsp;potoka v&nbsp;křoví lesklém rosou a&nbsp;vrhajícím dlouhé stíny. Jestřáb se&nbsp;vzbudil a&nbsp;seděl na&nbsp;kupce, kroutil hlavou a&nbsp;s&nbsp;nelibostí se&nbsp;díval na&nbsp;bažinu. Kavky letěly do&nbsp;polí a&nbsp;bosý klučina už&nbsp;hnal koně k&nbsp;dědovi, který se&nbsp;vyhrabal ze&nbsp;svého kabátu a&nbsp;drbal se&nbsp;za&nbsp;uchem. Dým z&nbsp;výstřelů se&nbsp;bělal nad zelení trávy jako mléko.</span></p>
        <p class="chunk" data-nb-ref-number="19" data-nb-words="6" data-nb-chars="33"><span class="idea" data-nb-ref-number="19" id="idea19" data-nb-words="6" data-nb-chars="33">Jeden z&nbsp;kluků přiběhl k&nbsp;Levinovi.</span></p>
        <p class="chunk" data-nb-ref-number="20" data-nb-words="13" data-nb-chars="77"><span class="idea" data-nb-ref-number="20" id="idea20" data-nb-words="13" data-nb-chars="77">„Strejdo, včera tu&nbsp;byly kačeny,“ zavolal na&nbsp;něho a&nbsp;pak ho&nbsp;zpovzdáli sledoval.</span></p>
        <p class="chunk" data-nb-ref-number="21" data-nb-words="19" data-nb-chars="108"><span class="idea" data-nb-ref-number="21" id="idea21" data-nb-words="19" data-nb-chars="108">A&nbsp;když Levin vzápětí střelil tři bekasiny jednu po&nbsp;druhé a&nbsp;chlapec se&nbsp;tvářil uznale, těšilo ho&nbsp;to&nbsp;dvojnásob.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./anna_karenina_2_052.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-6Ij0tosSybWYv2P+o4NZvbwDVKI1xUFhRaHNX6THTuo="></script>
  </body>
</html>