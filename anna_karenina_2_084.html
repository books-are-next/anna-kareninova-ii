<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="XII">
    <meta name="apple-mobile-web-app-capable" content="yes">
    <title>XII • Anna Kareninová II</title>
    <link rel="stylesheet" href="./style/style.min.css" media="screen" integrity="sha256-zqwh2ZAv03c4MNRG04qGapqDfOESw/lqZB7l4xi1RyY=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./anna_karenina_2_083.html">
    <link rel="next" href="./anna_karenina_2_085.html">
    <meta name="nb-order" content="83">
    <link rel="self" href="anna_karenina_2_084.html">
    <meta name="nb-identifier" content="tolstoj-anna-kareninova-ii-17ee202">
    <meta name="nb-role" content="chapter">
  </head>
  <body data-nb-words="973" data-nb-chars="5482" class="nb-role-chapter nb-custom-style">
    <nav role="doc-toc">
      <ul class="plain"></ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./anna_karenina_2_083.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="3"><span class="idea" data-nb-ref-number="1" id="idea1" data-nb-words="1" data-nb-chars="3">XII</span></h1>
        <p class="chunk" data-nb-ref-number="2" data-nb-words="95" data-nb-chars="576"><span class="idea" data-nb-ref-number="2" id="idea2" data-nb-words="95" data-nb-chars="576">Když Anna vyprovodila hosty, nesedla si, ale začala chodit po&nbsp;pokoji sem tam. Ačkoli podvědomě (jak poslední dobou jednala se&nbsp;všemi mladými muži) dělala celý večer všecko možné, aby v&nbsp;Levinovi vzbudila sympatie, třebaže věděla, že&nbsp;toho dosáhla, pokud lze něčeho takového dosáhnout u&nbsp;řádného ženatého muže a&nbsp;za jediný večer, a&nbsp;třebaže se&nbsp;jí&nbsp;velice líbil (přestože se&nbsp;Vronskij a&nbsp;Levin z&nbsp;mužského hlediska od&nbsp;sebe ostře lišili, jako žena v&nbsp;nich viděla týž společný rys, pro který si&nbsp;i&nbsp;Kitty zamilovala jak Vronského, tak Levina), jakmile odešel z&nbsp;pokoje, přestala na&nbsp;něho myslit.</span></p>
        <p class="chunk" data-nb-ref-number="3" data-nb-words="226" data-nb-chars="1242"><span class="idea" data-nb-ref-number="3" id="idea3" data-nb-words="226" data-nb-chars="1242">Pronásledovala ji&nbsp;neodbytně jedna jediná myšlenka v&nbsp;různých obměnách. Jestliže takto působí na&nbsp;jiné lidi, na&nbsp;toho ženatého muže, který svou ženu miluje, proč <em>on</em> je&nbsp;k&nbsp;ní tak chladný? Ani ne&nbsp;snad chladný, miluje ji, to&nbsp;ona ví. Ale teď je&nbsp;od&nbsp;sebe dělí něco nového. Proč je&nbsp;celý večer pryč? Vzkázal po&nbsp;Stivovi, že&nbsp;nemůže opustit Jašvina a&nbsp;musí na&nbsp;něho dávat pozor, jak hraje. Je&nbsp;snad Jašvin malé dítě? Ale dejme tomu, že&nbsp;je&nbsp;to&nbsp;pravda. On&nbsp;nikdy nelže. Ale za&nbsp;tou pravdou vězí něco jiného. Je&nbsp;rád, když se&nbsp;mu&nbsp;naskytne příležitost, aby jí&nbsp;ukázal, že&nbsp;má&nbsp;ještě jiné povinosti. Ona to&nbsp;ví, souhlasí s&nbsp;tím. Ale proč jí&nbsp;to&nbsp;chce dokazovat? Chce jí&nbsp;dokázat, že&nbsp;jeho láska nesmí být na&nbsp;překážku jeho volnosti. Ale ona nechce důkazy, chce lásku. Měl by&nbsp;chápat, jak těžko se&nbsp;jí&nbsp;žije tady v&nbsp;Moskvě. Copak žije? Nežije, ale čeká na&nbsp;rozuzlení, a&nbsp;to se&nbsp;pořád oddaluje. Zase nepřišla žádná odpověď! A&nbsp;Stiva říká, že&nbsp;nemůže za&nbsp;Alexejem Alexandrovičem jet. Ale ona mu&nbsp;nemůže znova psát. Nemůže nic dělat, nic začít, nic změnit, přemáhá se, čeká, vymýšlí si&nbsp;všecko možné pro ukrácení chvíle… Je&nbsp;tu&nbsp;anglická rodina, psaní, čtení, ale všecko je&nbsp;pouhý klam, je&nbsp;to&nbsp;stejné jako morfium. Měl by&nbsp;ji&nbsp;politovat… Anna cítila, jak se&nbsp;jí&nbsp;do&nbsp;očí derou slzy lítosti nad sebou samou.</span></p>
        <p class="chunk" data-nb-ref-number="4" data-nb-words="76" data-nb-chars="433"><span class="idea" data-nb-ref-number="4" id="idea4" data-nb-words="76" data-nb-chars="433">Zaslechla prudké zazvonění, byl to&nbsp;Vronskij. Chvatně si&nbsp;utřela slzy a&nbsp;nejen to, sedla si&nbsp;pod lampu a&nbsp;rozevřela knihu, předstírajíc klid. Musela mu&nbsp;ukázat, že&nbsp;ji&nbsp;mrzí, že&nbsp;se&nbsp;nevrátil, jak slíbil&nbsp;– jenom, že&nbsp;ji&nbsp;to&nbsp;mrzí. Ale zanic mu&nbsp;nesměla prozradit svůj zármutek a&nbsp;zejména svou lítost nad sebou. Sama sebe mohla litovat, ale on&nbsp;ji&nbsp;litovat nesměl. Nepřála si&nbsp;boj, zazlívala mu, že&nbsp;bojovat chce, ale bezděčně se&nbsp;také hotovila k&nbsp;zápasu.</span></p>
        <p class="chunk" data-nb-ref-number="5" data-nb-words="18" data-nb-chars="98"><span class="idea" data-nb-ref-number="5" id="idea5" data-nb-words="18" data-nb-chars="98">„Nebylo ti&nbsp;tu&nbsp;smutno?“ řekl a&nbsp;rozjařen, zvesela k&nbsp;ní přistoupil. „Je to&nbsp;ale hrozná vášeň, ta&nbsp;hra!“</span></p>
        <p class="chunk" data-nb-ref-number="6" data-nb-words="20" data-nb-chars="102"><span class="idea" data-nb-ref-number="6" id="idea6" data-nb-words="20" data-nb-chars="102">„Ne, nebylo mi&nbsp;smutno a&nbsp;už dávno jsem se&nbsp;vycvičila, aby se&nbsp;mi&nbsp;nikdy nestýskalo. Byl tu&nbsp;Stiva a&nbsp;Levin.“</span></p>
        <p class="chunk" data-nb-ref-number="7" data-nb-words="17" data-nb-chars="85"><span class="idea" data-nb-ref-number="7" id="idea7" data-nb-words="17" data-nb-chars="85">„Ano, chtěli se&nbsp;za&nbsp;tebou podívat. Jak se&nbsp;ti&nbsp;líbil Levin?“ otázal se&nbsp;a&nbsp;usedl vedle ní.</span></p>
        <p class="chunk" data-nb-ref-number="8" data-nb-words="7" data-nb-chars="51"><span class="idea" data-nb-ref-number="8" id="idea8" data-nb-words="7" data-nb-chars="51">„Velice. Odjeli před chvílí. Copak Jašvin provedl?“</span></p>
        <p class="chunk" data-nb-ref-number="9" data-nb-words="23" data-nb-chars="125"><span class="idea" data-nb-ref-number="9" id="idea9" data-nb-words="23" data-nb-chars="125">„Vyhrával, bylo to&nbsp;sedmnáct tisíc. Říkal jsem mu, aby toho nechal. Už&nbsp;se&nbsp;chystal domů. Ale pak se&nbsp;zas vrátil a&nbsp;teď prohrává.“</span></p>
        <p class="chunk" data-nb-ref-number="10" data-nb-words="36" data-nb-chars="213"><span class="idea" data-nb-ref-number="10" id="idea10" data-nb-words="36" data-nb-chars="213">„Tak proč jsi tam vlastně zůstal?“ zeptala se&nbsp;a&nbsp;náhle k&nbsp;němu pozvedla zrak. V&nbsp;obličeji měla chladný, nepřátelský výraz. „Říkal jsi Stivovi, že&nbsp;tam zůstaneš, abys mohl odvézt Jašina. Ale nakonec jsi ho&nbsp;tam nechal.“</span></p>
        <p class="chunk" data-nb-ref-number="11" data-nb-words="12" data-nb-chars="63"><span class="idea" data-nb-ref-number="11" id="idea11" data-nb-words="12" data-nb-chars="63">Výraz chladného odhodlání k&nbsp;boji se&nbsp;teď zračil ve&nbsp;tváři i&nbsp;jemu.</span></p>
        <p class="chunk" data-nb-ref-number="12" data-nb-words="42" data-nb-chars="237"><span class="idea" data-nb-ref-number="12" id="idea12" data-nb-words="42" data-nb-chars="237">„Za prvé jsem ti&nbsp;nic nevzkazoval, za&nbsp;druhé nikdy nemluvím nepravdu. A&nbsp;především jsem chtěl zůstat a&nbsp;zůstal jsem,“ pravil zachmuřen. „Anno, proč, proč?“ řekl po&nbsp;chvíli mlčení, sklonil se&nbsp;k&nbsp;ní a&nbsp;nastavil dlaň s&nbsp;nadějí, že&nbsp;do&nbsp;ní&nbsp;vloží ruku.</span></p>
        <p class="chunk" data-nb-ref-number="13" data-nb-words="23" data-nb-chars="144"><span class="idea" data-nb-ref-number="13" id="idea13" data-nb-words="23" data-nb-chars="144">To&nbsp;něžné vyzvání ji&nbsp;potěšilo. Ale podivná zlá moc jí&nbsp;nedovolila, aby podlehla své touze, jako by&nbsp;podmínky zápasu nedovolovaly, aby se&nbsp;podrobila.</span></p>
        <p class="chunk" data-nb-ref-number="14" data-nb-words="38" data-nb-chars="205"><span class="idea" data-nb-ref-number="14" id="idea14" data-nb-words="38" data-nb-chars="205">„Ovšemže, chtěl jsi zůstat a&nbsp;zůstal jsi. Děláš všecko, co&nbsp;chceš. Ale proč mi&nbsp;to&nbsp;říkáš? K&nbsp;čemu?“ rozhořčovala se&nbsp;stále víc. „Upírá ti&nbsp;snad někdo tvoje práva? Ale ty&nbsp;musíš mít vždycky pravdu, tak si&nbsp;ji&nbsp;měj.“</span></p>
        <p class="chunk" data-nb-ref-number="15" data-nb-words="15" data-nb-chars="95"><span class="idea" data-nb-ref-number="15" id="idea15" data-nb-words="15" data-nb-chars="95">Jeho ruka se&nbsp;sevřela, odvrátil se&nbsp;a&nbsp;jeho obličej nabyl výrazu ještě zarputilejšího než předtím.</span></p>
        <p class="chunk" data-nb-ref-number="16" data-nb-words="102" data-nb-chars="564"><span class="idea" data-nb-ref-number="16" id="idea16" data-nb-words="102" data-nb-chars="564">„Tobě jde jenom o&nbsp;tvou umíněnost,“ řekla, když se&nbsp;mu&nbsp;podívala pozorně do&nbsp;obličeje a&nbsp;náhle našla pravé označení pro jeho výraz, který ji&nbsp;tak popuzoval, „ano, umíněnost. Pro tebe je&nbsp;to&nbsp;otázka, zda vyjdeš z&nbsp;boje se&nbsp;mnou vítězně, ale pro mne…“ Opět se&nbsp;nad sebou rozlítostnila a&nbsp;divže se&nbsp;nedala do&nbsp;pláče. „Kdybys věděl, oč&nbsp;jde mně! Když cítím jako teď, že&nbsp;se&nbsp;ke&nbsp;mně chováš nepřátelsky, kdybys věděl, co&nbsp;to&nbsp;pro mě&nbsp;znamená! Kdybys věděl, že&nbsp;v&nbsp;takových chvílích nemám daleko k&nbsp;neštěstí, jak si&nbsp;zoufám a&nbsp;jak se&nbsp;bojím, bojím se&nbsp;sama sebe!“ A&nbsp;odvrátila se, potlačujíc vzlyky.</span></p>
        <p class="chunk" data-nb-ref-number="17" data-nb-words="32" data-nb-chars="182"><span class="idea" data-nb-ref-number="17" id="idea17" data-nb-words="32" data-nb-chars="182">„Ale co&nbsp;to&nbsp;říkáš?“ Zhrozil se&nbsp;toho výbuchu zoufalství, opět se&nbsp;k&nbsp;ní sklonil, vzal ji&nbsp;za&nbsp;ruku a&nbsp;líbal ji. „Proč? Hledám snad zábavu mimo domov? Copak se&nbsp;nevyhýbám dámské společnosti?“</span></p>
        <p class="chunk" data-nb-ref-number="18" data-nb-words="3" data-nb-chars="15"><span class="idea" data-nb-ref-number="18" id="idea18" data-nb-words="3" data-nb-chars="15">„To tak ještě!“</span></p>
        <p class="chunk" data-nb-ref-number="19" data-nb-words="30" data-nb-chars="189"><span class="idea" data-nb-ref-number="19" id="idea19" data-nb-words="30" data-nb-chars="189">„Ale řekni, co&nbsp;mám dělat, abys byla klidná? Rád udělám všecko, abys byla šťastná,“ říkal, dojat jejím zoufalstvím. „Co bych neudělal, abych tě&nbsp;zbavil takového zármutku, jaký máš teď, Anno!“</span></p>
        <p class="chunk" data-nb-ref-number="20" data-nb-words="43" data-nb-chars="240"><span class="idea" data-nb-ref-number="20" id="idea20" data-nb-words="43" data-nb-chars="240">„To nic!“ řekla. „Sama nevím, čím to&nbsp;je… Snad to&nbsp;dělá ta&nbsp;osamělost nebo nervy… No, už&nbsp;o&nbsp;tom nemluvme. Jaké byly dostihy? Ještě jsi mi&nbsp;o&nbsp;nich nevyprávěl,“ zeptala se, aby skryla triumf vítězství, které se&nbsp;přece jen přiklonilo na&nbsp;její stranu.</span></p>
        <p class="chunk" data-nb-ref-number="21" data-nb-words="114" data-nb-chars="620"><span class="idea" data-nb-ref-number="21" id="idea21" data-nb-words="114" data-nb-chars="620">Řekl si&nbsp;o&nbsp;večeři a&nbsp;začal jí&nbsp;podrobně vykládat o&nbsp;dostizích, ale z&nbsp;jeho tónu, z&nbsp;pohledů, které byly stále a&nbsp;stále chladnější, viděla, že&nbsp;jí&nbsp;neodpustil její triumf, že&nbsp;umíněnost, s&nbsp;kterou se&nbsp;potýkala, v&nbsp;něm opět nabývá vrchu. Byl k&nbsp;ní chladnější než dřív, jako by&nbsp;litoval, že&nbsp;podlehl. A&nbsp;když si&nbsp;vzpomněla na&nbsp;slova, která jí&nbsp;dobyla vítězství, totiž že&nbsp;může dojít k&nbsp;strašnému neštěstí a&nbsp;že se&nbsp;bojí sama sebe&nbsp;– pochopila, že&nbsp;je&nbsp;to&nbsp;zbraň nebezpečná a&nbsp;že jí&nbsp;podruhé nesmí použít. Tušila, že&nbsp;zároveň s&nbsp;láskou, která je&nbsp;spojuje, se&nbsp;mezi nimi zrodil jakýsi duch boje, který nedokázala vypudit ani z&nbsp;jeho, a&nbsp;tím méně ze&nbsp;svého srdce.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./anna_karenina_2_085.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-6Ij0tosSybWYv2P+o4NZvbwDVKI1xUFhRaHNX6THTuo="></script>
  </body>
</html>